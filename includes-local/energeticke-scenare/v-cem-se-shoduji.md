### V čem se scénáře shodují

[Všechny tyto scénáře](/temata/energetika) ukazují, že významný **odklon od uhlí jako primárního zdroje elektřiny je proveditelný**, resp. že překážky k takovému odklonu nejsou na úrovni bezpečnosti dodávek nebo stability přenosové soustavy. Potenciální překážky mohou zůstávat na úrovni nižší infrastruktury distribuční sítě, alokace investic, lidských zdrojů, legislativy nebo vůle ke změně.

Scénáře také do roku 2030 ve svých hlavních variantách **nepočítají s velkým rozvojem skladování elektřiny** nebo výroby zeleného vodíku.

Scénáře se také shodují v **instalovaném výkonu jaderných a vodních elektráren**. U těchto zdrojů je dlouhý proces výstavby, a proto žádný ze scénářů neočekává do roku 2030 podstatné změny. Rozšíření elektrárny v Dukovanech bude dokončeno nejdříve v roce 2036 (pokud k němu vůbec dojde). Stejně tak nelze očekávat v další dekádě stavbu podstatné vodní elektrárny, některé scénáře počítají s mírným rozvojem v oblasti malých vodních elektráren.
