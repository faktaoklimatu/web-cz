<details markdown=1>
<summary>
<h2>Jak číst tento graf</h2>
</summary>

V této infografice dáváme základní přehled o jednom scénáři transformace české elektroenergetiky do roku 2030. Tato grafika je součastí kolekce grafik k různým scénářům vývoje elektroenergetiky v ČR včetně [srovnání všech těchto scénářů](/infografiky/srovnani-energetickych-scenaru-cr) na jedné grafice.

Stav v roce 2019 a stav v roce 2030 podle tohoto scénáře srovnáváme ve dvou hlavních parametrech:
1. **Instalovaný výkon (dole):** Tento parametr zachycuje, jaké elektrárny máme a můžeme v budoucnu mít. Tedy kolik bude v Česku konvenčních elektráren na uhlí nebo na plyn, kolik solárních panelů a kolik větrných elektráren, kolik bioplynových stanic, kolik tepláren na biomasu, apod. Čtverečky zobrazují instalovaný výkon, ale nijak nevypovídají o zastavěné ploše, která by byla pro každý typ elektráren jiná.
2. **Výroba elektřiny (nahoře):** Tento parametr zachycuje, kolik které zdroje elektřiny skutečně dodají do přenosové soustavy. Formálně je to tzv. _čistá výroba_, která nepočítá elektřinu, kterou elektrárny samy spotřebují. Snížení celkové výroby znamená, že se (vlivem úspor) sníží spotřeba, že se sníží _čistý vývoz_ nebo že dokonce budeme více elektřiny dovážet než vyvážet. Spotřeba je odvozená jako rozdíl výroby a čistého vývozu (tedy formálně jde o součet tzv. _čisté spotřeby_, _ztrát v sítích_ a ztrát při provozu přečerpávacích elektráren).

**Koeficient využití:** Množství vyrobené elektřiny není přímo úměrné instalovanému výkonu, protože každý typ zdroje má jiné možnosti a jinou roli v systému. Např. stávající jaderné elektrárny se vyplatí provozovat v nepřetržitém provozu. Jejich provozní náklady jsou relativně nízké a jejich potřebné technologické odstávky jsou krátké, proto většinu času vyrábějí na hranici svého instalovaného výkonu. V technickém jazyce to znamená, že jejich _koeficient (ročního) využití_ se blíží 100 %. Naopak solární elektrárny vyrábějí na hranici svého instalovaného výkonu jen při ideálních podmínkách (slunce kolmo k panelu, jasná obloha). Spoustu času panely nevyrábějí vůbec (v noci) nebo vyrábějí málo (zataženo), proto je jejich koeficient využití blízko 10 %. Elektrárny na zemní plyn by mohly fungovat nepřetržitě, ale plyn je na výrobu elektřiny poměrně drahý a současně je možné je velmi rychle zapínat a vypínat. Proto ve scénářích s velkým množstvím obnovitelných zdrojů, jejichž dodávky závisí na počasí, se vyplatí je používat jako záložní zdroj. Takový zdroj primárně vyrábí, když nesvítí nebo nefouká nebo když například dojde k odstávce některého z jaderných bloků. Proto je jejich koeficient využití výrazně nižší, než třeba právě u jádra.

**Emise skleníkových plynů:** Postupný odklon od fosilních zdrojů a nejvíce pak od uhlí znamená snížení emisí skleníkových plynů. Každá studie takové snížení počítá pomocí vlastní metodiky (a nebo nepočítá vůbec). Proto pro všechny studie **uvádíme náš výpočet snížení emisí** založený na rozdílu v mixu výroby mezi lety 2019 a 2030 a na emisních koeficientech od <glossary id=ipcc>IPCC</glossary>. Více o metodice výpočtu najdete níže.

{% include _texts/energeticke-scenare/v-cem-se-shoduji.md %}

</details>