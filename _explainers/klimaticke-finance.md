---
layout:      explainer
title:       "Co jsou to klimatické finance?"
slug:        "klimaticke-finance"
published:   2021-10-27
author:      "Alena Moravová"
weight:      75
tags-scopes: [ world ]
tags-topics: [ opatreni, ekonomika ]
cover-source-author: "Harry Strauss"
cover-source-license: "Pixabay License"
cover-source-license-url: "https://pixabay.com/service/license/"
cover-source-text: "Euro Coins Currency Pixabay"
cover-source-url: "https://pixabay.com/photos/euro-coins-currency-cent-euro-cent-1353420/"
perex:       "Pojem "klimatické finance" označuje závazek rozvinutých zemí finančně přispívat rozvíjejícím se státům na boj s klimatickou změnou a jejími dopady."

---

Myšlenka klimatických financí vznikla v roce 2009 na klimatické konferenci COP 16 v Kodani. Zde se 27 rozvinutých států zavázalo, že bude od roku 2020 každoročně posílat 100 miliard amerických dolarů rozvojovým státům. Tato myšlenka byla dále stvrzena v Pařížské dohodě (2015) obecnou formulací, že rozvinuté státy mají přispívat rozvojovým zemím v boji s klimatickou změnou. Pařížská dohoda nicméně nemluví o přesné částce ani způsobu určení – rozhodnutí o výši příspěvku je ponecháno na každém jednotlivém státu. 

## Proč jsou klimatické finance důležité?

Pro rozvojové země jsou investice pomáhající zabránit dopadům klimatické změny či se na ně adaptovat složité. Právě tyto státy však často patří k těm nejvíce zasaženým, a proto je pro ně klíčové, že se toto téma řeší na celosvětové úrovni. Navíc nejde jen o peníze – **klimatické finance zároveň podporují snahy těchto zemí s klimatickou změnou něco dělat a posilují jejich důvěru, že je rozvinuté země v těchto aktivitách reálně podpoří**.

## Jak se daří závazek naplňovat?

Celková částka sice postupně stoupá, nicméně **v roce 2020 závazek naplněn nebyl** (přesná čísla pro tento rok zatím nejsou k dispozici, ale vzhledem k tomu, že o rok dříve bylo plnění přibližně 80 % z původně zamýšlené částky, není příliš pravděpodobné, že by bylo částky dosaženo). To má velký vliv na důvěru rozvojových států k těm rozvinutým a bude to jedno z hlavních témat klimatické konference COP 26 v Glasgow. Závazek bude pravděpodobně prodloužen do roku 2025, přičemž diskuze se povedou ohledně jeho velikosti od roku 2025 dál. Zároveň Velká Británie jako předsedající země vydala nový plán dosažení závazků, který počítá s tím, že by k jeho splnění mělo dojít v roce 2023.

## Kdo jsou přispěvatelé a kdo příjemci?

**Přispěvateli jsou rozvinuté země světa** (dle kategorizace OSN), což je v současné době 38 států a patří sem například celá Evropská unie, USA, Kanada, Japonsko, Austrálie a další. **Příjemci jsou naopak rozvojové země**, kam dle kategorizace OSN spadá Indie, Bangladéš, většina států Afriky, ale třeba i Čína. Takzvané transformativní ekonomiky (například Rusko nebo Ukrajina) nespadají ani do jedné kategorie, Pařížská dohoda je ale vyzývá, aby dle svých možností přispívaly také.

## Co všechno spadá do klimatických financí?

Definice klimatických financí je velmi široká – patří sem **finance z bilaterálních i multilaterálních zdrojů, půjčky, ale například i soukromé zdroje** (ty mohou být započítány do celkového součtu, pokud byl jejich vznik umožněn vládní politikou). Bilaterální zdroje jsou přímé zdroje poskytnuté na základě bilaterálních dohod mezi dvěma státy. Multilaterální zdroje jsou od více států a jsou sdružené do klimatických fondů (Global Climate Fund či Global Environmental Fund) nebo rozvojových bank. Fondy nabízejí finance formou grantů, rozvojové banky státům poskytují půjčky. Většinu poskytnutých financí (71 %) tvoří v současné době půjčky, dalších 27 % jsou granty a 2 % jiné zdroje.

## Na co jsou tyto peníze určeny a jak se skutečně používají?

Prostředky je možné využívat **ke zmírnění dopadů klimatických změn i adaptaci na tyto dopady**. V současnosti je podíl mezi oběma oblastmi přibližně 50:50. Do zmírnění (mitigací) se počítají změny v energetice, dopravě, vzdělávání a stavebnictví, adaptace zahrnuje zásahy na ochranu vodních zdrojů, zemědělství a další.

## Je určeno, kolik má kdo dávat?

**Přesná výše příspěvku stanovena není**, zatím je to na dobrovolné bázi. Nicméně je tu snaha pozitivně motivovat a jsou vyzdvihovány státy, které plní dostatečně (například Japonsko či Německo). Obecně se má za to, že příspěvek by měl být úměrný HDP daného státu a zároveň množství emisí, které tato země produkuje.

## Které fondy jsou určeny na klimatické finance?

**Hlavním fondem je Global Climate Fund (GCF)**, který byl za účelem rozdělování těchto prostředků přímo založen. V současnosti operuje s 10 miliardami dolarů ročně. V roce 2019 se původní závazky z roku 2014 navyšovaly a většina států své příspěvky do fondu výrazně posílila (a některé země se i nově přidaly). Celkově se tak rozpočet fondu zvýšil o dalších 10 miliard dolarů ročně.

Státy mohou rozvojovým zemím přispívat i prostřednictvím jiných fondů, například přes Global Environment Fund (GEF). Ten je obecnější a neposkytuje pouze granty na boj s klimatickou změnou jako GCF. GEF se zaměřuje na různá environmentální témata: biologickou rozmanitost, klimatickou změnu, používání chemikálií, dezertifikaci apod.

## Jak je na tom Česká republika?

Jako rozvinutá země a součást Evropské unie do klimatických financí přispíváme také, a to jak multilaterálními, tak bilaterálními smlouvami. V roce 2018 se jednalo o 185 milionů korun. Do Green Climate Fund jsme v roce 2018 poslali 110 milionů korun, do Global Environment Fund pak 45 milionů. Příspěvky vycházející z bilaterálních vztahů míří z ČR hlavně k balkánským státům. 

Náš celkový příspěvek do klimatických financí vychází na 0,004 % HDP, tedy 10x méně, než je průměr rozvinutých zemí. Mezi členskými státy EU patří tento příspěvek k nejnižším, **v přepočtu na obyvatele vychází pouze na cca 18 Kč za rok**. Na rozdíl od všech okolních států ČR své závazky do GCF v roce 2019 nenavýšila.


## Zdroje

[^1]: Evropská komise. ["Zpráva o fungování evropského trhu s uhlíkem"](https://eur-lex.europa.eu/legal-content/CS/TXT/?uri=CELEX:52020DC0740) Zpráva komise Evropskému parlamentu a Radě, Evropská komise, Brusel (2020).
[^2]: World Bank. ["State and Trends of Carbon Pricing 2020"](https://openknowledge.worldbank.org/handle/10986/33809) (May), World Bank, Washington, DC (2020).
[^3]: High-Level Commission on Carbon Prices. ["Report of the High-Level Commission on Carbon Prices."](https://openknowledge.worldbank.org/handle/10986/32419) World Bank, Washington, DC (2017).
[^4]: Evropská komise. ["Commission decision on the Union-wide quantity of allowances to be issued under the EU Emission Trading System for 2021"](https://ec.europa.eu/clima/sites/clima/files/news/docs/c_2020_7704_en.pdf) Evropská komise, Brusel (2020).

