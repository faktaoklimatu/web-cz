---
layout:      explainer
title:       "Co jsou to klimatické finance?"
slug:        "klimaticke-finance"
published:   2021-11-05
author:      "Alena Moravová, Tomáš Protivínský"
weight:      75
tags-scopes: [ world ]
tags-topics: [ opatreni, ekonomika ]
cover-source-author: "Harry Strauss"
cover-source-license: "Pixabay License"
cover-source-license-url: "https://pixabay.com/service/license/"
cover-source-text: "Euro Coins Currency Pixabay"
cover-source-url: "https://pixabay.com/photos/euro-coins-currency-cent-euro-cent-1353420/"
perex:       "Pojem \"klimatické finance\" označuje závazek rozvinutých zemí finančně přispívat rozvíjejícím se státům na boj s klimatickou změnou a jejími dopady."

---
Myšlenka klimatických financí vznikla v roce 2009 na klimatické konferenci COP 15 v Kodani. **Zde se 27 rozvinutých států zavázalo, že bude od roku 2020 každoročně posílat 100 miliard amerických dolarů rozvojovým státům**[^1]. Tato myšlenka byla dále stvrzena v Pařížské dohodě (2015) obecnou formulací, že rozvinuté státy mají přispívat rozvojovým zemím v boji s klimatickou změnou. Pařížská dohoda nicméně nemluví o přesné částce ani způsobu určení – rozhodnutí o výši příspěvku je ponecháno na každém jednotlivém státu.

Tento závazek podpory od rozvinutých k rozvojovým státům je nezbytným krokem pro naplnění klimatických cílů a pro posílení důvěry v globální spolupráci. Zároveň však dosud naplňován není a ani přislíbená částka není dostatečná pro realizaci potřebných opatření a pro transformaci hospodářství v rozvíjejících se zemích, v neposlední řadě závazek ani nezohledňuje snižující se kupní sílu dolaru v důsledku inflace.

## K čemu klimatické finance slouží?

Rozvojové země mají méně vlastních prostředků a obtížnější přístup k půjčkám, proto je pro ně složité získat zdroje na investice, které by pomohly zabránit dopadům klimatické změny či se na ně adaptovat. Tyto země ale zároveň potřebují hospodářský růst, který by jim pomohl vymýtit chudobu a zlepšit životní úroveň jejich obyvatel. **Nejen pro ně, ale i pro nás – obyvatele rozvinutých a bohatých zemí – je klíčové, aby tento růst byl umožněn pomocí čistých technologií.** Pokud by dnešní rozvojové země při svém hospodářském růstu vypouštěly skleníkové plyny v takové míře, jako rozvinuté země vypouštěly při svém růstu v minulosti, pak by dosažení klimatických cílů nebylo možné. Rozvojové země často patří k těm nejvíce zasaženým klimatickou změnou, část klimatických financí je proto určena i na <glossary id="adaptace">adaptační opatření</glossary>. Nejde však pouze o finanční přínos, **klimatické finance zároveň podporují snahy těchto zemí s klimatickou změnou něco dělat a posilují důvěru ve spolupráci na globální úrovni.**

## Daří se závazek naplňovat?

Celková částka sice postupně stoupá, nicméně **v roce 2020 závazek naplněn nebyl** (přesná čísla pro tento rok zatím nejsou k dispozici, ale vzhledem k tomu, že **o rok dříve bylo plnění přibližně 80 % – 79,6 miliard dolarů** – z původně zamýšlené částky, není příliš pravděpodobné, že by bylo částky dosaženo)[^2]. To má velký vliv na důvěru rozvojových států k těm rozvinutým a je to jedno z hlavních témat klimatické konference COP 26 v Glasgow. Závazek bude pravděpodobně prodloužen do roku 2025, přičemž diskuze se povedou ohledně jeho velikosti od roku 2025 dál. Velká Británie jako předsedající země vydala nový plán dosažení závazků, který počítá s tím, že by k jeho splnění mělo dojít v roce 2023[^8]. Posuzování naplnění závazku je komplikováno také nejednoznačným vymezením, co klimatické finance přesně zahrnují.

{% include figure.html
    name="klimaticke-finance-des.svg"
    name-mobile="klimaticke-finance-mob.svg"
    alt="Poskytnuté klimatické finance v letech 2013–2019."
    source-text="Climate Finance Provided and Mobilised by Developed Countries, OECD"
    source-url="https://www.oecd.org/env/climate-finance-provided-and-mobilised-by-developed-countries-aggregate-trends-updated-with-2019-data-03590fb7-en.htm?"
%}

## Kdo jsou přispěvatelé a kdo příjemci?

**Přispěvateli jsou rozvinuté země světa**, což je v současné době 38 států a patří sem například celá Evropská unie, USA, Kanada, Japonsko, Austrálie a další[^2]. **Příjemci jsou naopak rozvojové země**, kam spadá Indie, Bangladéš, většina států Afriky, ale třeba i Čína. Takzvané transformativní ekonomiky (například Rusko) nespadají ani do jedné kategorie, Pařížská dohoda je ale vyzývá, aby dle svých možností přispívaly také.

<!--
{% include figure.html
    name="prijemci-podle-regionu.png"
    name-mobile="prijemci-podle-regionu.png"
    alt="Příjemci klimatických financí podle regionu."
    source-text="Climate Finance Provided and Mobilised by Developed Countries, OECD"
    source-url="https://www.oecd.org/env/climate-finance-provided-and-mobilised-by-developed-countries-aggregate-trends-updated-with-2019-data-03590fb7-en.htm?"
%}
-->

## Co všechno spadá do klimatických financí?

Klimatické finance neznamenají vždy pouze darované peníze, ve většině případů se jedná o půjčky. A pokud jste příjemce, je pro vás důležité, zdali si prostředky můžete ponechat a případné budoucí výnosy použít na další investice, nebo jestli budete muset splácet dluh. Naopak z pohledu dárce (či investora v případě půjček) je důležité, aby příjemce byl spolehlivý a použil finance skutečně na zamýšlené účely.

Zároveň se do celkového objemu klimatických financí započítávají i soukromé zdroje, které byly mobilizovány díky veřejným financím (a také mohou nabývat různých forem). **V roce 2019 z celkové částky 79,6 miliard dolarů tvořily 21 % granty z veřejných zdrojů, 56 % půjčky z veřejných zdrojů, 18 % soukromé zdroje**, dále jsou do klimatických financí zahrnuty také exportní kredity a malé množství jiných forem[^2].

Poskytnuté finance mohou být na základě dohody mezi dvěma státy, takzvané bilaterální zdroje, které mohou být poskytnuty buď přímo nebo prostřednictvím neziskových organizací, univerzit či dalších institucí. Multilaterální zdroje jsou od více států a jsou sdružené do klimatických fondů ([Green Climate Fund](https://www.greenclimate.fund) či [Global Environmental Facility](https://www.thegef.org)) nebo rozvojových bank. Fondy nabízejí finance formou grantů, rozvojové banky státům poskytují půjčky.


## Jak se tyto finance skutečně používají?

Pařížská dohoda stanovuje, aby prostředky byly využívány rovným dílem na <glossary id="adaptace">mitigační</glossary> i <glossary id="adaptace">adaptační</glossary> opatření. Do mitigace (zmírnění dopadů klimatické změny) se počítají změny v energetice, dopravě, vzdělávání a stavebnictví, adaptace zahrnuje zásahy na ochranu vodních zdrojů, zemědělství a další. Přibližně dvě třetiny současných prostředků jsou vynakládány na mitigační opatření (zejména oblast energetiky a dopravy)[^2] [^3], **v budoucnu je potřeba navýšit především finance určené na adaptaci**.

## Kdo má kolik dávat?

**Přesná výše příspěvku stanovena není**, zatím je to na dobrovolné bázi. Nicméně je tu snaha pozitivně motivovat a jsou vyzdvihovány státy, které plní dostatečně (například Japonsko či Německo)[^6]. Obecně se má za to, že příspěvek by měl být úměrný HDP daného státu a zároveň množství emisí, které tato země produkuje[^7].

{% include figure.html
    name="klimaticke-finance-hdp-des.svg"
    name-mobile="klimaticke-finance-hdp-mob.svg"
    alt="Klimatické finance v roce 2018 ve srovnání s férovým podílem podle HDP."
    source-text="Carbon Brief, World Bank, vlastní výpočty"
    source-url="https://www.carbonbrief.org/analysis-why-climate-finance-flows-are-falling-short-of-100bn-pledge"
%}

Graf ukazuje skutečné příspěvky do klimatických financí v roce 2018 pro vybrané země[^3] a srovnává je s férovým podílem podle HDP, který by byl potřeba k dosažení celkového cíle 100 miliard dolarů (za předpokladu 30% podílu mobilizovaných soukromých zdrojů, který udává Carbon Brief[^3], tedy pro dosažení cíle by postačovalo 70 miliard dolarů z veřejných zdrojů).

**Nejvíce do klimatických financí přispívá Japonsko, Německo a Francie**, tyto země zároveň přispívaji přibližně dvojnásobek oproti tomu, kolik by odpovídalo poměru podle výše jejich HDP. Německo přispívá přibližně polovinu částky formou grantů a polovinu formou půjček, oproti tomu u Japonska a Francie půjčky výrazně převažují. USA sice poskytuje většinu financí formou grantu, ale celková částka je velice nízká. Pro dosažení férového podílu podle HDP by USA muselo navýšit své příspěvky na šestinásobek, zároveň USA také patří mezi největší světové znečišťovatele, a to jak v absolutních číslech, tak i při přepočtu na obyvatele. **Většina ostatních rozvinutých zemí také přispívá méně, než kolik by odpovídalo jejich férovému podílu.**

## Jak je na tom Česká republika?

Jako rozvinutá země a součást Evropské unie do klimatických financí přispíváme také, a to jak multilaterálními, tak bilaterálními smlouvami. V roce 2018 se jednalo o 185 milionů korun a **ve srovnání s výší našeho HDP jsme na tom ještě výrazně hůře než USA**[^4] (některé odhady českého příspěvku jsou mírně vyšší, například OECD uvádí 240 milionů korun[^9]). Pro dosažení férového podílu podle HDP bychom v roce 2018 museli přispět 7,8 miliardy korun ročně (přibližně 0,6 % českého státního rozpočtu), navíc také patříme k větším znečišťovatelům při přepočtu emisí na obyvatelu. Příspěvky vycházející z bilaterálních vztahů míří z ČR k některým balkánským státům a dalším zemím (např. Etiopie nebo Kambodža), prostřednictvím multilaterárních fondů jsme v roce 2018 přispěli 26 miliard korun.

{% include figure.html
    name="klimaticke-finance-hdp-cr-des.svg"
    name-mobile="klimaticke-finance-hdp-cr-mob.svg"
    alt="Klimatické finance poslané Českou republikou v roce 2018 ve srovnání s férovým podílem podle HDP."
    source-text="FORS, World Bank, vlastní výpočty"
    source-url="http://www.fors.cz/wp-content/uploads/2019/11/Brief-klimafinance_final-u.pdf"
%}

Mezi členskými státy EU patří český příspěvek k nejnižším, **v přepočtu na obyvatele vychází pouze na cca 18 Kč za rok**[^4]. Na rozdíl od všech okolních států ČR své závazky do Green Climate Fund v roce 2019 nenavýšila[^5]. Ministerstvo životního prostředí plánovalo klimatické finance navýšit na 634 milionů korun v roce 2020 (data zatím nejsou k dispozici, avšak téměř určitě tohoto cíle nebylo dosaženo) a pro rok 2030 stanovilo cílovou částku 1,79 miliard korun. I tato hodnota by však byla výrazně nižší, než kolik odpovídá férovému podílu podle výše HDP.

## Zdroje

[^1]: Carbon Brief. ["Climate finance: the challenge of shifting trillions"](https://www.carbonbrief.org/climate-finance-challenge-shifting-trillions).
[^2]: OECD. ["Climate Finance Provided and Mobilised by Developed Countries: Aggregate Trends Updated with 2019 Data."](https://www.oecd.org/env/climate-finance-provided-and-mobilised-by-developed-countries-aggregate-trends-updated-with-2019-data-03590fb7-en.htm?), Climate Finance and the USD 100 Billion Goal, OECD Publishing, Paris (2021).
[^3]: Carbon Brief. ["Analysis: Why climate-finance ‘flows’ are falling short of $100bn pledge"](https://www.carbonbrief.org/analysis-why-climate-finance-flows-are-falling-short-of-100bn-pledge).
[^4]: FORS. ["Financování ochrany klimatu a adaptace na dopady klimatických změn v rozvojových zemích."](http://www.fors.cz/wp-content/uploads/2019/11/Brief-klimafinance_final-u.pdf)
[^5]: Green Climate Fund. ["GCF First Replenishment (GCF-1)"](https://www.greenclimate.fund/sites/default/files/document/gcf-b24-11.pdf), (2019).
[^6]: Carbon Brief. ["Interactive: How climate finance ‘flows’ around the world"](https://www.carbonbrief.org/interactive-how-climate-finance-flows-around-the-world).
[^7]: UN Climate Summit. ["Most Rich Countries Falling Short Of Their Fair Share Of Pledge Climate Finance"](https://unclimatesummit.org/most-rich-countries-falling-short-of-their-fair-share-of-pledge-climate-finance/).
[^8]: Vláda Velké Británie. ["UK COP26 Presidency publishes Climate Finance Delivery Plan led by German State Secretary Flasbarth and Canada’s Minister Wilkinson ahead of COP26"](https://www.gov.uk/government/news/uk-cop26-presidency-publishes-climate-finance-delivery-plan-led-by-german-state-secretary-flasbarth-and-canadas-minister-wilkinson-ahead-of-cop26).
[^9]: OECD. ["Climate Change: OECD DAC External Development Finance Statistics"](https://www.oecd.org/dac/financing-sustainable-development/development-finance-topics/climate-change.htm).
