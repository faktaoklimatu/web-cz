---
layout:      explainer
title:       "Co jsou to klimatické finance?"
slug:        "klimaticke-finance"
published:   2021-10-27
author:      "Alena Moravová"
weight:      75
tags-scopes: [ world ]
tags-topics: [ opatreni, ekonomika ]
cover-source-author: "Harry Strauss"
cover-source-license: "Pixabay License"
cover-source-license-url: "https://pixabay.com/service/license/"
cover-source-text: "Euro Coins Currency Pixabay"
cover-source-url: "https://pixabay.com/photos/euro-coins-currency-cent-euro-cent-1353420/"
perex:       "Pojem "klimatické finance" označuje závazek rozvinutých zemí finančně přispívat rozvíjejícím se státům na boj s klimatickou změnou a jejími dopady."

---

Myšlenka klimatických financí vznikla na klimatické konferenci COP 16 (Kodaň, 2009). Zde se 27 rozvinutých států zavázalo, že od roku 2020 bude každoročně posílat 100 miliard rozvíjejícím se státům. Tato myšlenka byla dále stvrzena v Pařížské dohodě (2015) obecnou formulací, že rozvinuté státy mají přispívat rozvíjejícím se zemím v boji s klimatickou změnou. Pařížská dohoda nicméně nemluví o přesné částce a ani způsobu určení, kolik má kdo vlastně přispívat – toto rozhodnutí je ponecháno na každém jednotlivém státu. 

## Proč jsou klimatické finance důležité?

Pro rozvíjející se státy jsou investice pomáhající zabránit dopadům klimatické změny či se na ně adaptovat složité. Právě tyto státy však často patří k těm nejvíce zasaženým, a proto je pro ně klíčové, že se toto téma řeší na celosvětové úrovni. Navíc nejde jen o peníze – klimatické finance zároveň rozvíjejí snahu těchto zemí s klimatickou změnou něco dělat a posilují jejich důvěru, že je rozvinuté země v těchto aktivitách reálně podpoří.

## Jak se daří závazek naplňovat?

Celková částka sice postupně stoupá, nicméně v roce 2020 závazek zřejmě naplněn nebyl. Přesná čísla pro tento rok zatím nejsou k dispozici, ale vzhledem k tomu, že o rok dříve bylo plnění přibližně 80 % z původně zamýšlené částky, není příliš pravděpodobné, že by bylo částky dosaženo. To má velký vliv na důvěru rozvíjejících se států k těm rozvinutým a bude to jedno z hlavních témat klimatické konference COP 26. Závazek bude pravděpodobně prodloužen do roku 2025, přičemž diskuze se povedou ohledně jeho velikosti od roku 2025 dál. Velká Británie jako předsedající země vydala nový plán dosažení závazků, který počítá s tím, že by k jeho splnění mělo dojít v roce 2023.

## Kdo jsou přispěvatelé a kdo příjemci?

Přispěvateli jsou rozvinuté země světa (dle kategorizace OSN), což je v současné době 38 států a patří sem například celá Evropská unie, USA, Kanada, Japonsko, Austrálie a další. Příjemci jsou naopak rozvíjející se země světa, kam dle kategorizace OSN spadá Indie, Bangladéš, většina států Afriky, ale třeba i Čína. Takzvané transformativní ekonomiky (například Rusko nebo Ukrajina) nespadají ani do jedné kategorie, podle Pařížské dohody jsou ale vyzvány, aby dle svých možností přispívaly také.

## Co všechno spadá do klimatických financí?

Definice klimatických financí je velmi široká – patří sem finance z bilaterálních i multilaterálních zdrojů, půjčky ale například i privátní zdroje (privátní zdroje mohou být započítány do celkového součtu, pokud jejich vznik byl umožněn vládní politikou).

Bilaterální zdroje jsou přímé zdroje poskytnuté na základě bilaterálních dohod mezi dvěma státy. Multilaterální zdroje jsou zdroje, od více států, které jsou sdružovány buď do klimatických fondů (Global Climate Fund nebo Global Environmental Fund), či do rozvojových bank. Fondy nabízejí finance formou grantů, zatímco rozvojové banky poskytují státům půjčky.

Většina poskytnutých financí (71 %) jsou v současné době půjčky, dalších 27 % obsahují granty a 2 % jsou jiné zdroje.

## K čemu jsou tyto peníze určené a jak se skutečně používají?

Klimatické finance mohou být využivané jak k mitigaci klimatických změn, tak i na adaptaci jejích důsledků. V současnosti jsou tyto finance rozděleny přibližně 50:50 na mitigaci i adaptaci. Do mitigací se počítají změny v energetice, dopravě, vzdělávání a stavebnictví, do adaptace se počítají zásahy pro ochranu vodních zdrojů, zemědělství a další.

## Je určené, kolik kdo má dávat?

Přesný výpočet na příspěvek do klimatických financí není určený, velikost příspěvků je na dobrovolné bázi. Podporuje se pozitivní motivace, jsou vyzdvihovány státy, které plní dostatečně (například Japonsko či Německo).

Obecně se má za to, že příspěvek by měl být ůměrný HDP států a zároveň množství emisí, které státy produkují.

## Jaké fondy se týkají klimatických financí?

Hlavním fondem pro klimatické finance je Global climate fund (GCF), který byl přímo založen za účelem rozdělování klimatických financí. V současnosti operuje s 10 miliardami USD ročně, v roce 2019 se původní závazky z roku 2014 navyšovaly a většina států své příspěvky do fondu silně navýšila a některé se nově přidaly. Celkově se tak rozpočet fondu navýšil o dalších 10 miliard USD ročně.

Státy mohou přispívat do klimatických financí i přes jiné fondy jako je například Global Environment Fund (GEF). GEF je víc obecný fond než GCF, který poskytuje granty pouze na boj s klimatickou změnou. GEF se zaměřuje na různá environmentální témata jako jsou biodiversita, klimatická změna, chemikálie, dezertifikace apod.

## Jak je na tom Česká republika?

Česká republika je jako rozvinutá země přispěvatelem do klimatických financí a přispívá jak multilaterálními, tak bilaterálními smlouvami. Pro rok 2018 se dohromady jednalo o 185 milionu korun ročně. České příspěvky do zeleného klimatického fondu nicméně patří mezi členskými státy EU k nejnižším, v přepočtu na obyvatele vychází tyto příspěvky na pouze cca 18 Kč za rok.

Narozdíl od všech okolních států Česko nenavýšilo svoje závazky do GCF v roce 2019.

Česká republicka přispívá jak do Green climate fund (110 milionu korun pro rok 2018) tak do Global Environment Fund (45 milionu korun ročně). Příspěvky skrz bilaterální vztahy míří z Česka hlavně směrem k Balkánským státům. Celkové příspěvky do klimatických financí vychází pro ČR na 0.004% HDP, což je 10x méně než je průměr rozvinutých zemí.

## Zdroje

[^1]: Evropská komise. ["Zpráva o fungování evropského trhu s uhlíkem"](https://eur-lex.europa.eu/legal-content/CS/TXT/?uri=CELEX:52020DC0740) Zpráva komise Evropskému parlamentu a Radě, Evropská komise, Brusel (2020).
[^2]: World Bank. ["State and Trends of Carbon Pricing 2020"](https://openknowledge.worldbank.org/handle/10986/33809) (May), World Bank, Washington, DC (2020).
[^3]: High-Level Commission on Carbon Prices. ["Report of the High-Level Commission on Carbon Prices."](https://openknowledge.worldbank.org/handle/10986/32419) World Bank, Washington, DC (2017).
[^4]: Evropská komise. ["Commission decision on the Union-wide quantity of allowances to be issued under the EU Emission Trading System for 2021"](https://ec.europa.eu/clima/sites/clima/files/news/docs/c_2020_7704_en.pdf) Evropská komise, Brusel (2020).

