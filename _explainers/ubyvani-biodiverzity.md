---
layout:      explainer
title:       "Ubývání biodiverzity"
slug:        "ubyvani-biodiverzity"
published:   2022-01-19
author:      "Jiří Lněnička, konzultace Vojtěch Kotecký"
weight:      76
tags-scopes: [ svet ]
tags-topics: [ priroda ]
cover-source-author: "Eutah Mizushima"
cover-source-text: "Unsplash"
cover-source-license: "Unsplash licence"
cover-source-license-url: "https://unsplash.com/license"
cover-source-url: "https://unsplash.com/photos/OWwK_0_EnxY"
perex:       "Jsme přímými svědky procesu, kdy život na Zemi rychle ztrácí svou pestrost -- navždy mizí různé druhy rostlin, živočichů i hub a budoucnost mnoha dalších je vážně ohrožena. Tempo tohoto vymírání je přitom o jeden až dva řády rychlejší než v posledních deseti milionech let. Co přesně se děje a jaké jsou hlavní příčiny tohoto procesu ve světě i v Česku, vysvětluje následující explainer."
---

## Co je biodiverzita a co znamená, že ubývá?

__Biodiverzita__ (či biologická rozmanitost) zahrnuje všechny druhy života, které najdeme na určitém místě -- tedy živočichy, rostliny, houby a mikroorganismy, kteří tu společně žijí a jsou navzájem propojeni nejrůznějšími vztahy. Každý z nich přitom nějak podporuje rovnováhu celého systému a pokračování života v něm.[^1] V nejširším smyslu slova označuje biodiverzita pestrost živého světa na Zemi.

__Biotop__ (též habitat, někdy i stanoviště) je všechno živé a neživé, co utváří prostředí pro život všech organismů na určitém místě. Příkladem biotopu mohou být třeba říční rákosiny nebo horské louky.[^2] Zároveň je biotop jednotka, v níž je užitečné přemýšlet o biodiverzitě -- spíše než izolovaně na jednotlivé druhy je třeba se dívat na celek, neboť žádný druh neexistuje sám o sobě, ale jen díky jemnému předivu vztahů s jinými druhy a díky podmínkám neživé přírody. Jinak řečeno: jestliže určitý druh zmizí, naruší to rovnováhu celku.

Pestrosti života na Zemi v současné době rychle ubývá. Nejde však jen o __vymírání jednotlivých druhů__ (například zmizení tygra kaspického), __snižuje se také celková druhová pestrost v přírodě a dochází ke stírání rozdílů mezi různými místy__. To jsou tři různé aspekty ubývání biodiverzity, které se dějí na mnoha úrovních -- od té globální až po rozměry v řádu čtverečních metrů. Ve všech případech jsou nicméně důsledky stejné: živý svět se postupně stává chudším, monotónnějším a často i zranitelnějším vůči náhlým změnám podmínek.[^3]

Probíhající ubývání biodiverzity je dobře pozorovatelné, zejména pak v menším měřítku: například v určitém regionu, v jednom údolí v horách, ve vodách jezera nebo třeba na kousku louky. Nejčastěji vědci prostě druhy spočítají, existují však i sofistikovanější metriky, které sledují například relativní vyrovnanost mezi různými druhy -- les, kde je stejně smrků, buků a jedlí (od každého druhu po třetině), potom nemá stejnou biodiverzitu stromů jako ten, kde je 90 % smrků a po 5 % buků a jedlí.

## Jaké je současné tempo ubývání biodiverzity?

Zatím bylo na světě objeveno asi 1,5 milionu druhů živočichů, rostlin nebo hub a je pravděpodobné, že několikrát tolik druhů dosud neznáme. Každý rok se také najdou tisíce nových druhů (většinu z toho tvoří hmyz) a různé druhy též odjakživa vznikají a mizí. Odhaduje se však, že __současné tempo vymírání je o jeden nebo dva řády rychlejší, než kolik činil průměr v minulých 10 milionech let__. Jinými slovy: druhy dnes mizí deseti-, ba možná stonásobně rychleji.[^4]

__Mizí především specializovanější nebo náročnější druhy__. Krajině více a více dominují přizpůsobiví generalisté, kteří dovedou žít ledaskde. Navíc v ní ubývají specifické skupiny, které přírodní svět z velké části utvářely (a přímo či nepřímo tvořily podmínky pro život mnoha dalších druhů): velké staré stromy, predátoři nebo velcí savci.

## Co způsobuje chudnutí přírodního světa?

Na ztrátách biodiverzity se podílí těchto pět hlavních faktorů:

1. __Ubývání biotopů__ -- především v důsledku intenzivního zemědělství a s ním spojených změn v krajině (například kácení pralesů kvůli novým polím a plantážím)
2. __Nadměrná exploatace__, zejména lovení savců, ryb a dalších živočichů -- mnoho druhů je proto dnes ohrožených, či dokonce kriticky ohrožených[^5]
3. __Vysoká míra znečištění__ daná nadměrným chemickým hnojením a používáním jedů proti škůdcům
4. __Šíření nepůvodních druhů__ -- ty konkurují původní fauně a flóře a často ji vytlačí, či přímo vyhubí
5. __Klimatická změna__ -- nejvíce ohroženy jsou druhy v neobvyklých klimatických podmínkách

### Ubývání biotopů

__Na celosvětové úrovni bývá hlavní příčinou ubývání biotopů zabírání půdy ve prospěch polí a plantáží__, například kvůli pěstování palmy olejné -- typickou ukázkou je mizení tropických pralesů v Indonésii. Když vědci zkoumali 8688 druhů (převážně obratlovců), které se ocitly na světovém Červeném seznamu IUCN,[^5] zjistili, že zemědělství je spojeno s vymíráním u 5407 z nich a těžba dříví u 4049 druhů.[^7] Kdyby agrární expanze pokračovala současným tempem, během příštích tří dekád přijde přinejmenším o čtvrtinu svého současného biotopu bezmála 1300 druhů obratlovců.[^8]

__Nejrapidněji ze všech biotopů přitom mizí často právě ty, které jsou druhově nejpestřejší__. Na souši je úbytek nejrychlejší hlavně u stepí, savan a některých typů lesů v tropech, subtropech či v mírném pásmu. Poměrně dobře na tom jsou tundry, pouště nebo severské jehličnaté lesy.

### Nadměrná exploatace

Většinou si ji spojujeme s pytlačením slonů či nosorožců nebo s pašováním papoušků a korálů. __Problém se ale týká především ryb__. Třetina populací komerčně využívaných mořských ryb je přelovená a dalších 60 % se loví na hranici udržitelnosti.[^9]

### Znečištění a eutrofizace

__Velké dávky dusíku a fosforu, většinou ze zemědělských hnojiv__, jež stékají z polí, snižují pestrost života v řekách, jezerech a především vnitřních mořích.[^10] Tento proces se označuje jako nepřirozená eutrofizace -- dusíkaté látky a fosfáty vedou k přemnožení planktonu a sinic, po jejichž masovém odumření a následném rozkladu stoupne ve vodě množství toxických látek a začne chybět kyslík, což vede k vymírání ryb a dalších organismů.

__Toxicitu prostředí zvyšují také různé přípravky používané proti škůdcům__, jako jsou herbicidy, pesticidy a insekticidy. Vzhledem k pokračující degradaci půdy, v níž ubývá živin (tomuto tématu se budeme věnovat v samostatném explaineru), se hnojí stále více -- a podobné je to se zamořováním krajiny a vody případě škůdců, kteří se často dokáží velmi rychle adaptovat, a je proto nutné používat nové jedy nebo aplikovat vyšší dávky.

### Šíření exotických druhů

Vážným problémem se pro biodiverzitu stává také šíření nepůvodních druhů, které __v různých částech světa vytlačují, nebo přímo hubí domácí faunu a flóru__. Populární pták dronte mauricijský vyhynul nejen proto, že jej ve velkém konzumovali námořníci, ale také kvůli potkanům, prasatům a opicím, které jejich lodě přivezly -- vyžírali totiž jeho vejce. __Některé druhy se šíří v důsledku měnících se přírodních podmínek (například změn klimatu), jiné přímo jako důsledek lidské činnosti__, například cestování a dopravy zboží po celém světě.[^11]

### Klimatická změna

__Změny klimatu nejsou_- a nejspíš ani v příštích desetiletích nebudou __hlavní příčinou ubývání biodiverzity, přesto nesporně vyvolají velkoplošnou transformaci živého světa.__ Jejich dopad se bude v prvé řadě odvíjet od toho, kolik skleníkových plynů ještě v atmosféře přibude a jakých rozměrů změny klimatu v příštích dekádách dosáhnou. Kromě toho však __bude záležet také na kombinaci tří faktorů: schopnosti druhů se na nové klimatické podmínky adaptovat, jejich schopnosti přesouvat se jinam a také na tom, jestli mají kam (a kudy) se přesunout.__ To je u jednotlivých druhů velmi různé.

Patrně __nejvíce ohrožená je fauna a flóra izolovaných biotopů v neobvyklých klimatických podmínkách__. Dobrým příkladem jsou tropické hory -- relativně chladnomilné druhy zde žijí v izolaci, obklopeny podstatně teplejší krajinou. Migrace jinam pro ně nepřichází v úvahu a při přesunu do vyšších poloh přirozeně dříve či později musí narazit na vrcholky hor (nebo na skálu). Podobná omezení platí pro obyvatele menších mokřadů v pouštích či polopouštích.[^12]

K jak velkým ztrátám nakonec dojde, dokážeme zatím odhadnout jen velmi přibližně pomocí teoretických modelů. __Reakce organismů na klimatické změny je totiž složitější: důvodem k migraci často nemusí být přímo nárůst průměrné teploty, nýbrž i další důsledky oteplení__, například stupeň vlhkosti půdy v určitém ročním období. Druhy navíc nemusí na měnící se poměry reagovat lineárně -- tedy do určité míry či po nějakou dobu mohou změny tolerovat a reagovat teprve ve chvíli, kdy už toho už nejsou dál schopny.

## Kde ubývá biodiverzita v Česku?

Ve střední Evropě se přírodní biotopy v zemědělskou půdu či produkční lesy z velké části změnily už před stovkami let. I v člověkem utvářené krajině nicméně po staletí zůstávalo množství míst, které byly útočištěm pro svéráznou faunu a flóru. Hlavní příčinou, proč biodiverzita dnes klesá také ve středoevropských podmínkách, je právě ubývání těchto drobných biotopů v důsledku regulace toku řek, rozorávání rozptýlené zeleně a květnatých luk, kácení starých stromů s dutinami, vysazování monokulturních plodin na polích a dřevin v lesích či meliorace mokřadů.[^13] Vysoké dávky dusíkatých hnojiv a herbicidů vytlačují kvetoucí okraje polí včetně hmyzu a ptáků, kteří se zde živí.[^14] Jinými slovy: __v Česku je pro biodiverzitu naprosto klíčová změna způsobu hospodaření v zemědělství a v lesích__, __která umožní existenci drobných biotopů, podpoří pestřejší skladbu plodin a dřevin a nebude dále zvyšovat toxicitu vody a půdy průmyslovými hnojivy a přípravky proti škůdcům.__[^15]

Oproti jiným částem světa nebudou mít v nejbližších desetiletích na biodiverzitu v Česku zásadní dopad klimatické změny -- patrně nejvíce budou oteplováním zasaženy druhy (a biotopy) extrémně studených podmínek, které nemají kam přesunout: především horská tundra Krkonoš, Jeseníků a Králického Sněžníku. Jak již bylo uvedeno výše: __největší hrozbou pro přírodu u nás jsme my sami -- respektive způsob, jak zacházíme s krajinou, kde žijeme. To je největší riziko a zároveň příležitost ke změně__.

## Zdroje a poznámky

[^1]: Viz [definice biodiverzity](https://www.worldwildlife.org/pages/what-is-biodiversity) na stránkách Světového fondu na ochranu přírody.

[^2]: [Seznam biotopů České republiky](https://cs.wikipedia.org/wiki/Katalog_biotop%C5%AF_%C4%8Cesk%C3%A9_republiky).

[^3]: V českém prostředí jsou ukázkovým příkladem této zranitelnosti smrkové lesy zasažené kůrovcovou kalamitou: zatímco v druhově pestrém lese by byla kůrovcem usmrcena jen část stromů a les jako celek by žil dál, po vykácené smrkové monokultuře zbyde jen holina, kde jsou podmínky pro život mnoha druhů rostlin, živočichů a hub velmi omezené. Viz text [*Proč umírají české jehličnaté lesy?*](https://faktaoklimatu.cz/explainery/umirani-ceskych-lesu).

[^4]: [Summary for policymakers of the IPBES global assessment report on biodiversity and ecosystem services](https://ipbes.net/sites/default/files/2020-02/ipbes_global_assessment_report_summary_for_policymakers_en.pdf) (2019), s. 24.

[^5]: [Červený seznam ohrožených druhů](https://www.iucnredlist.org/), vydávaný jednou za dva roky Mezinárodním svazem ochrany přírody (ICUN), pracuje se škálou: vyhynulý -- vyhynulý v přírodě -- kriticky ohrožený -- ohrožený -- zranitelný -- téměř ohrožený -- málo dotčený. V živočišné říši je dnes vyhubením více či méně ohrožena zhruba sedmina všech ptáků, čtvrtina savců, pětina plazů, třetina paryb (žraloků a rejnoků) a dvě pětiny obojživelníků (viz IPBES kap. 2.2, str. 53).

[^7]: Maxwell et al.

[^8]: Williams, D.R., Clark, M., Buchanan, G.M. *et al.* Proactive conservation to prevent habitat losses to agricultural expansion. *Nat Sustain* __4,__ 314–322 (2021). [doi:10.1038/s41893-020-00656-5](https://doi.org/10.1038/s41893-020-00656-5)

[^9]: [Summary for policymakers of the IPBES global assessment report on biodiversity and ecosystem services](https://ipbes.net/sites/default/files/2020-02/ipbes_global_assessment_report_summary_for_policymakers_en.pdf) (2019), s. 28.

[^10]: Vnitřní moře je takové, které je téměř zcela obklopeno pevninou (v Evropě například Středozemní či Baltské). Jiné je tzv. okrajové moře na okraji oceánu, které takto obklopeno není (například Severní moře).

[^11]: [Summary for policymakers of the IPBES global assessment report on biodiversity and ecosystem services](https://ipbes.net/sites/default/files/2020-02/ipbes_global_assessment_report_summary_for_policymakers_en.pdf) (2019), s. 30.

[^12]: Adaptaci na změny však druhům ztěžuje také člověk: krajina s vysokou hustotou osídlení, s tím související dopravní a další infrastruktura či velké lány polí nebo plantáží, to všechno mohou být významné překážky pro druhy, jež migrují do příznivějších podmínek, kde jedině mohou přežít.

[^13]: Ze 46 různých typů biotopů klasifikovaných v Česku jako kriticky ohrožené či ohrožené připadá 21 na mokřadní a vodní biotopy nebo rašeliniště. ČS biotopů

[^14]: Zatímco ve třicátých letech se v českých zemích střílelo 2,5 milionu koroptví ročně, nyní jich u nás žije pouze 20 až 40 tisíc. Ohrožení jsou například také motýli: 11 % druhů v Česku zcela vyhynulo.

[^15]: Objevují se nicméně už i první signály změny a stát začíná vnímat rozčleňování polí jako důležitý faktor pro návrat pestrého života do české krajiny. Viz Kotecký, V. [Tohle tady od kolektivizace nebylo. Stát potichu slibuje obnovu krajiny](https://nazory.aktualne.cz/komentare/tohle-tady-od-kolektivizace-nebylo-stat-potichu-slibuje-radi/r~385a92d472b911ecad06ac1f6b220ee8/). Aktuálně.cz (2022).
