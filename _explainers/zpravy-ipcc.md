---
layout:      explainer
title:       "Co jsou zprávy IPCC a jak vznikají?"
slug:        "zpravy-ipcc"
published:   2021-08-04
author:      "Jiří Lněnička, Fakta o klimatu"
weight:      90
tags-scopes: [ svet ]
tags-topics: [ opatreni ]
cover-source-author: "Yves Nevens"
cover-source-license: "Copyright: © Belspo / Nevens"
cover-source-license-url: "https://www.flickr.com/photos/isdr/7515010372"
cover-source-text: "Belspo / Nevens"
cover-source-url: "https://www.flickr.com/photos/isdr/7515010372"
perex:       "V srpnu vychází první část nové Hodnotící zprávy IPCC, zásadního dokumentu v oblasti dosavadního výzkumu klimatické změny. Co tento report obsahuje, kdo jej sestavuje a jaké „novinky“ se v něm dočteme?"

---

Ve stručnosti lze říct, že Hodnotící zpráva IPCC (*Assessment Report, AR*) je podrobný **výtah a posouzení přezkoumané a publikované vědecké literatury**, která se zabývá změnami klimatu. Nejedná se tedy o samostatný výzkum a uvozovky u slova „novinky“ jsou použity zcela záměrně, neboť zpráva (vzhledem ke svému rozsahu) zahrnuje pouze výsledky výzkumu zveřejněné do uzávěrky – u letošní zprávy jsou to studie publikované do prosince 2019.  

**Výjimečnost Hodnotící zprávy IPCC** oproti jiným textům věnovaným klimatické změně spočívá v tom, že je výsledkem spolupráce předních světových klimatologů s vládními experty (zástupci jednotlivých zemí), a **poskytuje tak informace, jež jsou z vědeckého hlediska správné a zároveň jsou srozumitelné politikům**, kteří potom mohou na jejich základě dělat klíčová rozhodnutí.

{% include preview-box.html
    title="Klíčové události mezinárodního úsilí ochrany klimatu"
    text=""
    slug="svetove-dohody"
%}

Zprávu sestavuje **Mezivládní panel pro změnu klimatu** (*The Intergovernmental Panel on Climate Change*), založený v roce 1988, u jehož kolébky stály dvě významné mezinárodní instituce: Světová meteorologická organizace ([WMO](https://public.wmo.int/en)) a Program OSN pro životní prostředí ([UNEP](https://www.unenvironment.org/)). Celkem bylo zatím publikováno pět zpráv, první v roce 1990, pátá (AR5) je z let 2013 a 2014, nyní vychází část šesté zprávy AR6, zbytek bude následovat příští rok. Všechny jsou v angličtině volně k dispozici na webových stránkách IPCC v sekci [REPORTS](https://www.ipcc.ch/reports/). 

## Jak probíhá příprava Hodnotící zprávy? 

Jak je už zmíněno výše, Hodnotící zpráva pouze shrnuje a *vyhodnocuje* dosavadní publikovaný výzkum. Metaforicky řečeno je to podobné, jako když se vyrábí destilát: sesbíráme ovoce, z něj vybereme to nejlepší, které splňuje všechna stanovená kritéria, a poté destilujeme. IPCC tedy nepřináší žádné nové ingredience (neplodí ovoce) – pouze destiluje esenci z toho, co je momentálně k dispozici. Což ovšem není jednoduchý proces a vyžaduje to expertní znalosti a také čas.

{% include figure.html
    name="proces-ipcc-2.svg"
    alt="Schéma vysvětlující postup v klimatickém výzkumu"
    source-text="Fakta o klimatu"
    source-url="https://faktaoklimatu.cz"
%}

Přípravě Hodnotící zprávy vždy předchází **vědecký výzkum** v mnoha zemích, zaměřený na oblast klimatické změny, a probíhá jeho přezkoumávání a ověřování. Ukázat si to můžeme třeba na příkladu klimatických modelů: vylepšování modelů nespočívá pouze v jejich pouštění na rychlejších počítačích – nové modely zahrnují také procesy, které ty dřívější neobsahovaly (například podrobnější modelování pohybu ledovců). Aby byl nový klimatický model uznán jako relevantní, musí projít velmi podrobným testováním, kdy se zkouší, zda dokáže replikovat klima v minulosti a současnosti. Pokud by nebyl schopen dostatečně dobře replikovat současné klima, jak bychom mohli brát jeho předpovědi vážně? Teprve když projde tímto testováním, lze jeho předpovědi zařadit do databáze možných vývojů budoucího klimatu a publikovat je ve vědeckých časopisech. Podobný proces recenzí a ověřování správnosti výsledků probíhá ve všech oblastech klimatologie. A teprve takto ověřené výsledky jsou pak základem pro zprávu IPCC: 

{% include figure.html
    name="proces-ipcc-3.svg"
    alt="Schéma vysvětlující jednotlivé fáze vzniku hodnotících zpráv IPCC."
    source-text="Fakta o klimatu"
    source-url="https://faktaoklimatu.cz"
%}

1. Osnovu připraví experti delegovaní členskými státy (panel IPCC). Panel se na ní musí shodnout, přičemž má také možnost navrhovat doplnění a úpravy. 
2. Po schválení osnovy následuje proces výběru autorů, kteří budou zprávu psát – jména autorů předkládá oficiální zástupce každé země (při přípravě nejnovější zprávy byli za ČR nominováni tři experti z českých výzkumných institucí). Z celkového počtu navržených pak vedení IPCC vybere podle přísných kritérií přibližně desetinu, která se bude na sestavení Hodnotící zprávy podílet.
3. Je připraven návrh textu a následuje první a druhé kolo připomínkového řízení se zapracováním odborných připomínek.
4. Je vytvořena druhá verze textu a opět proběhne zapracování odborných připomínek.
5. Vzniká finální znění zprávy a spolu s ním Shrnutí pro politické představitele. Teprve (a pouze) v této části vstupují do připomínkového řízení také úředníci a politici, kteří mají možnost Shrnutí rovněž posoudit a dát k němu zpětnou vazbu.
6. Konečné znění Shrnutí je poté předloženo panelu ke schválení. 

## Kdo jsou zástupci jednotlivých zemí a jak jsou nominováni?

Přestože název může vzbuzovat dojem, že se jedná o politický orgán, jde o panel složený z vědců a expertů ze 195 zemí světa. **Jednotlivé členské země mají v panelu své odborné zástupce** (každá jednoho, bez ohledu na svou velikost), za ČR je to v současné době RNDr. Radim Tolasz, Ph.D. 

Koho která země nominuje (v ČR o tom rozhoduje ministr životního prostředí jako zástupce vlády – IPCC je mezivládní panel), záleží čistě na jejím rozhodnutí. Z jednotlivých zástupců je vždy jednou za čtyři roky **zvoleno vedení**, což jsou jediné volby v rámci fungování IPCC. Volení zástupci navíc musí předložit životopis a prohlášení o střetu zájmů, které podléhá kontrole.  

## Z čeho se Hodnotící zpráva IPCC skládá?

Každý report má celkem **čtyři oddíly**:
* Fyzikální základy (*The Physical Science Basis*) – připravuje Pracovní skupina I (Working Group I, WG I)
* Dopady, adaptace a zranitelnost (*Impacts, Adaptation, and Vulnerability*) – připravuje Pracovní skupina II
* Mitigace (*Mitigation of Climate Change*) – připravuje Pracovní skupina III
* Souhrnná zpráva (*Synthesis Report*) – publikována jako poslední, vychází z předchozích tří oddílů

Každý z těchto oddílů má přes 1000 stran textu. Takový text slouží jako podrobné shrnutí vědeckých poznatků, pro čtenáře mimo vědeckou komunitu jsou ale důležitější zkrácená shrnutí: 

* Shrnutí pro politické představitele (*Summary for Policy Makers;* velmi stručný rozcestník k dalším informacím, který má posloužit především základní orientaci, cca 10 stran) 
* Delší shrnutí (*Longer Summary;* shrnuje klíčové body celé zprávy – co je nového apod., cca 50 stran)

## Co nového přináší zpráva letošní?

Letos vychází první oddíl Šesté hodnotící zprávy (Fyzikální základy), další tři oddíly budou postupně publikovány v příštím roce. Co se dozvíme? Spíše než zásadní objevy či změny lze očekávat zpřesnění dosavadních poznatků a odhadů budoucího vývoje. Například budeme mít mnohem jasnější představu:

* o probíhajících změnách klimatu a možných scénářích dalšího vývoje – např. přesnější odhad vzestupu hladiny moří a oceánů do konce tohoto století a ve stoletích následujících
* o citlivosti klimatu na rostoucí koncentrace skleníkových plynů, extrémních projevech počasí a o tom, jak tyto projevy souvisejí s lidskou činností
* o lokálních důsledcích klimatických změn a o tom, jaká rizika v dané oblasti tyto změny přinášejí (**součástí zprávy bude interaktivní regionální atlas**)

Na první části Šesté hodnotící zprávy se podílelo celkem **234 autorů**, kteří se museli v připomínkovém řízení vypořádat s téměř **80 000** komentáři. Text obsahuje více než **14 000 citací** vědeckých prací. 

## Jak zpráva souvisí s podzimní klimatickou konferencí v Glasgow?

Nejbližším politickým summitem po vydání letošní Hodnotící zprávy bude klimatická konference COP26, která proběhne od 31. října do 12. listopadu ve skotském Glasgow. Na ní mají vlády jednotlivých zemí prezentovat své nové či revidované plány na snižování emisí a budou jednat o mezinárodní spolupráci ohledně investic, podpory nebo společné legislativy. Nakolik přijedou vládní představitelé do Glasgow připraveni, záleží do velké míry také na tom, jak budou komunikovány hlavní body Šesté hodnotící zprávy IPCC a jak s nimi budou obeznámeni vědci, podnikatelé, novináři, místní politici i široká veřejnost. 


## Zdroje a odkazy

* [Sixth Assesment Report Fact Sheet](https://www.ipcc.ch/site/assets/uploads/2021/06/Fact_sheet_AR6.pdf)
* Text [Jak funguje IPCC?](https://ekolist.cz/cz/publicistika/nazory-a-komentare/radimn-tolasz-jak-funguje-ipcc) od klimatologa Radima Tolasze, který je českým zástupcem v IPCC. 

