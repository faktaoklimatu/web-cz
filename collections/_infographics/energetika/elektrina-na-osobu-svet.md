---
layout:     infographic
title:      "Výroba elektřiny na osobu ve světových regionech"
slug:       "elektrina-na-osobu-svet"
redirect_from: "/elektrina-na-osobu-svet"
published:  2020-06-01
weight:     120
tags-scopes: [ svet ]
tags-topics: [ energetika ]
caption:    "Vývoj vyrobené elektřiny ve světě v přepočtu na osobu podle jednotlivých zdrojů v letech 2000–2019, včetně údajů pro hlavní světové regiony. Hodnoty jsou uváděné v kWh na osobu za rok."
data-our:   "https://docs.google.com/spreadsheets/d/1uLijA3LFRBn-6V26g2iLkRupLiln3333uhhNW6A4OLg"
data-orig:  [["Ember (výroba a spotřeba elektřiny)", "https://ember-energy.org/data/yearly-electricity-data/"], ["OSN (populace)", "https://population.un.org/wpp/Download/Files/1_Indicators%20(Standard)/EXCEL_FILES/1_Population/WPP2019_POP_F01_1_TOTAL_POPULATION_BOTH_SEXES.xlsx"]]
---

## Jak číst tento graf

* Graf znázorňuje **celosvětový vývoj vyrobené elektřiny na osobu podle jednotlivých zdrojů v letech 2000–2019** a také srovnání s vybranými světovými regiony. Hodnoty jsou uváděné v **<glossary id="w">kWh</glossary> vyrobené elektřiny na osobu za rok**.
* Všechny grafy mají shodnou vertikální osu, proto u regionů s velmi nízkou průměrnou spotřebou na osobu zabírá vyplněná část jen velmi malý prostor grafu.
* Srovnání na osobu však nezohledňuje odlišnou velikost jednotlivých regionů, proto **pravý sloupec doplňuje podíl regionů na celkové globální výrobě elektřiny v roce 2019**. Porovnání regionů z hlediska celkového množství vyrobené elektřiny nabízí doplňující infografika [Výroba elektřiny ve světových regionech](/infografiky/elektrina-na-osobu-svet).

## Komentáře ke grafu

* **Výroba elektřiny na osobu v České republice v roce 2019 byla 8 066 kWh, tedy výrazně více než průměry ve zobrazených regionech s výjimkou USA.** Česká republika je zároveň velký vývozce elektřiny, proto průměrná spotřeba elektřiny na osobu byla nižší, 6 891 kWh. I tato hodnota je více než dvojnásobná oproti světovému průměru.
* Celosvětově došlo mezi lety 2000 a 2019 k navýšení produkce elektřiny o 75 %, zároveň v tomto období došlo k nárůstu populace o 1,6 miliardy obyvatel. V přepočtu na osobu se výroba elektřiny zvýšila o 39 %, v absolutních hodnotách došlo k navýšení kapacit všech zdrojů výroby elektřiny s výjimkou jaderných. Podíl uhlí na výrobě elektřiny mírně klesl (z 37,9 % na 35,2 %), podíl jádra klesl ještě výrazněji (z 16,9 % na 10,5 %), naopak došlo ke zvýšení podílů zemního plynu (z 18,2 % na 23,5 %) a obnovitelných zdrojů (z 19,5 % na 27,3 %, především díky rozvoji větrných a solárních elektráren).
* Z grafu jsou také patrné **trendy jednotlivých regionů**:
  * V **Evropské unii** se spotřeba elektřiny na osobu prakticky nemění, dochází však k výraznému nahrazování uhlí ve výrobě elektřiny obnovitelnými zdroji.
  * Spotřeba elektřiny na osobu v **USA** mírně klesla, stále je však mnohonásobně vyšší než světový průměr. Od roku 2007 dochází k poklesu podílu uhlí ve výrobě elektřiny, které je však nahrazováno především zemním plynem, částečně také obnovitelnými zdroji.
  * V **Číně** se spotřeba elektřiny na osobu zvýšila mezi lety 2000 a 2019 pětinásobně, průměrná spotřeba je již na 82 % průměrné spotřeby obyvatele Evropské unie. Došlo k navyšování kapacit všech zdrojů výroby elektřiny, přesto uhlí je v Číně stále dominujícím zdrojem s 62% podílem. V přepočtu na osobu Čína vyrobila z uhlí 3 180 kWh v roce 2019, což je nejvíce ze zobrazených regionů. Pro srovnání Česká republika ve stejném roce vyrobila z uhlí 3 439 kWh na osobu.
  * V **Indii** došlo k více než dvojnásobnému nárůstu výroby elektřiny na osobu v daném období, přesto je však méně než třetinová ve srovnání s celosvětovým průměrem. Uhlí je stále dominantním zdrojem při výrobě elektřiny se 72% podílem, zároveň dochází i k pozvolnému rozvoji ostatních zdrojů.
  * **Ostatní státy světa** představují velice různorodou skupinu, kde výroba elektřiny na osobu některých států převyšuje USA (například v Kanadě nebo v ropných státech blízkého východu), zároveň v mnoha jiných státech je nižší než v Indii (zpravidla v afrických a některých asijských státech).
* Graf zobrazuje elektřinu vyrobenou v jednotlivých regionech, nikoli skutečně spotřebovanou. Například v případě České republiky tvoří čistý export téměř 15 % vyrobené elektřiny. U velkých regionů v grafu je však dovoz a vývoz prakticky zanedbatelný, u všech regionů je nižší než 1 %.
* Elektřina představuje pouze část z celkové spotřeby energií, například většina energie spotřebovaná na dopravu či vytápění není v grafu zahrnuta (neboť se jedná o přímé spalování fosilních paliv, nikoli o elektřinu).
* Do grafu nejsou zahrnuté některé další obnovitelné zdroje s marginálním podílem na výrobě (například geotermální energie), celosvětově se jedná o 0,4 % produkce elektřiny.

## Zdroj dat

* Infografika je založená na [datech](https://ember-energy.org/data/yearly-electricity-data/) o výrobě a spotřebě elektřiny od organizace [Ember](https://ember-climate.org/) (dříve nazývaný Sandbag). Jedná se o nezávislý klimatický think-tank, zaměřený na podporu přechodu od uhlí k čistým zdrojům elektřiny.
* Ember vychází především z dat Eurostatu pro Evropskou unii, z národních databází pro USA, Čínu, Indii a další větší státy a z mezinárodní datové sekce amerického ministerstva energetiky pro ostatní státy světa.
* Think-tank Ember kromě datových sad publikuje také každý rok souhrnné zprávy o výrobě elektřiny v [Evropské unii](https://ember-climate.org/insights/research/european-electricity-review-2023/) a [na celém světě](https://ember-climate.org/insights/research/global-electricity-review-2023/).
* Data o populaci jsou převzata od Organizace spojených národů.
