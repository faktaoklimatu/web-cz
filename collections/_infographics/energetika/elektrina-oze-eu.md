---
layout:     infographic
title:      "Výroba elektřiny z OZE v EU a Británii"
slug:       "elektrina-oze-eu"
redirect_from: "/elektrina-oze-eu"
published:  2024-11-18
weight:     93.1
tags-scopes: [ eu ]
tags-topics: [ energetika ]
caption:    "Vývoj podílu obnovitelných zdrojů energie na celkové výrobě elektřiny v letech 2000–2023 v členských státech Evropské unie a ve Velké Británii. Zatímco výroba elektřiny z větru, slunce i biomasy roste, ta z vodních elektráren stagnuje."
data-orig:  [["Náš Jupyter notebook", "https://github.com/faktaoklimatu/data-analysis/blob/master/notebooks/per-capita-electricity-generation-eu.ipynb"], ["Ember (výroba a spotřeba elektřiny)", "https://ember-climate.org/project/data-global-electricity-review/"]]
---

## Jak číst tuto infografiku

* Infografika znázorňuje **podíl jednotlivých zdrojů na výrobě elektřiny se zaměřením na obnovitelné zdroje energie v letech 2000–2023** ve všech členských státech Evropské unie a ve Velké Británii.[^EU]
* V infografice je zvýrazněna především **elektřina z větru, slunce a biomasy**. Podíl výroby z těchto zdrojů se v EU navýšil **z 2 % v roce 2020 na 34 % v roce 2023**, tedy přibližně 15×.
* Pro srovnání je v infografice zobrazena i výroba z vodních elektráren[^ostatni-hydro] (která víceméně stagnuje) a výroba z jaderných a fosilních zdrojů (uhlí a zemního plynu).
* Tři ze zemí mají specifický kontext – Lucembursko a Litva více než polovinu spotřebované elektřiny dováží, v Estonsku v posledních pěti letech výrazně klesla výroba z fosilních paliv (zatímco výroba z obnovitelných zdrojů se příliš nezměnila). Z toho důvodu jsou v infografice potlačeny.
* Některé další země (v grafu jsou označeny * – např. Chorvatsko nebo Itálie) alespoň jednou v letech 2020 až 2023 dovážely více než 10 % spotřebovávané elektřiny, vývoj výroby OZE je proto třeba interpretovat s ohledem na tento fakt.
* Pohled na jednotlivé země a jejich výrobu elektřiny na osobu podle zdrojů (včetně spotřeby) nabízí infografika [Výroba elektřiny na osobu v EU a Británii](/infografiky/elektrina-na-osobu-eu).

## Komentáře ke grafu

**Celkový rozvoj OZE**

* **Nejvyšší podíl obnovitelných zdrojů** (větru, slunce, biomasy a vodní elektřiny) na výrobě elektřiny ze států EU **má Dánsko**[^lucembursko] (88 % v roce 2023, nárůst o 72 procentních bodů v letech 2000–2023), **nejmenší Česko** (15 %). Dalšími zeměmi s podílem OZE vyšším než 60 % jsou Rakousko, Portugalsko, Švédsko a Chorvatsko.[^litva]
* Kromě Dánska došlo k největšímu nárůstu obnovitelné elektřiny v Německu (+46 p. b.), Velké Británii (+45 p. b.) nebo Nizozemsku (+44 p. b.).
* **Česko**, jak je zmíněno výše, vyrábí co do podílu nejméně obnovitelné elektřiny: **1 % vyrobené elektřiny je z větru, 4 % ze slunce, 7 % z biomasy a 3 % z vody**.

**Rozvoj jednotlivých OZE**
* Pokud jde o **vítr**, v roce 2023 vyráběl v EU celkem 19 % elektřiny. Největší podíl má Dánsko (58 % v roce 2023, +46 p. b. mezi lety 2000–2023), dále Irsko (37 %, +36 p. b.) nebo Portugalsko (29 %, +29 p. b.). Na Maltě a na Slovensku zatím nedošlo k žádné výstavbě větrných elektráren, v Česku (+1 p. b.) nebo Maďarsku (+2 p. b.) k minimálnímu.
* Zatímco v roce 2000 až na zanedbatelné výjimky nebyly **solární elektrárny** nikde v EU, v roce 2023 se podílely na 8 % vyrobené elektřiny. Solární elektrárny tvoří největší podíl na Maltě (21 %), v Řecku (19 %) a Maďarsku (18 %). Méně než 2 % výroby pokrývají ve Finsku, Chorvatsku, Švédsku nebo Irsku. 
* Z **biomasy** bylo v roce 2023 vyrobeno 6 % elektřiny. Největší podíl tvoří v Dánsku (17 %), Lotyšsku (11 %) nebo Velké Británii (11 %).[^estonsko] Méně než 2 % produkují v sedmi zemích (Malta, Rumunsko, Kypr, Řecko, Slovinsko, Francie, Španělsko).
* Výroba z **vodních elektráren** spíše stagnuje (v roce 2023 pokrývala 11 % v EU), ve více než polovině států EU navíc mírně poklesla. Největší podíl má v Lotyšsku (61 %), Rakousku (58 %) a Chorvatsku (47 %). Elektřinu z vodních elektráren vůbec neprodukují (nebo jen v zanedbatelném množství) Kypr, Malta, Dánsko nebo Nizozemsko.

**Další kontext**
* Mnoho států vyváží nebo dováží větší množství elektřiny, Evropská unie jako celek je však v oblasti výroby elektřiny prakticky soběstačná (dováží v průměru pouze 0,5 % spotřebovávané elektřiny). V zemích s významným dovozem tak domácí obnovitelné zdroje pokryjí menší díl spotřeby než výroby – například Chorvatsko v roce 2023 z obnovitelných zdrojů vyrobilo 69 % z celkově vyrobené elektřiny, ale ve vztahu ke spotřebě tyto zdroje pokryly 63 %.
* Elektřina představuje pouze část z celkové spotřeby energií, například většina energie spotřebovaná na dopravu či vytápění není v grafu zahrnuta (neboť se jedná o přímé spalování fosilních paliv, nikoli o elektřinu).

## Zdroj dat

* Infografika je založena na [datech](https://ember-climate.org/data-catalogue/yearly-electricity-data/) o výrobě a spotřebě elektřiny od organizace [Ember](https://ember-climate.org/). Jde o nezávislý klimatický think-tank, zaměřený na podporu přechodu od uhlí k čistým zdrojům elektřiny. Ember vychází především z dat Eurostatu.

* Kromě datových sad publikuje think-tank Ember každý rok také souhrnné zprávy o výrobě elektřiny v [Evropské unii](https://ember-climate.org/insights/research/european-electricity-review-2024/) a [celosvětově](https://ember-climate.org/insights/research/global-electricity-review-2024/).

## Poznámky

[^EU]: Infografika ukazuje všechny státy, které patřily do EU-28, tedy současné členy Unie (označované EU-27) a Velkou Británii, jež  Unii formálně opustila 31. ledna 2020.
[^ostatni-hydro]: Včetně zanedbatelné výroby z elektráren geotermálních, přílivových a těch, které získávají energii z pohybu mořských vln.
[^lucembursko]: Strikně vzato by na prvním místě bylo Lucembursko s 92 % v roce 2023. To ale vyrábí pouze 20 % spotřebované elektřiny, proto není do dalších statistik v textu zahrnuto.
[^litva]: Litva vyrábí z obnovitelných zdrojů 74 % elektřiny, ale podobně jako Lucembursko většinu elektřiny dováží – přibližně 65 %. Do dalších statistik v textu není zahrnuta.
[^estonsko]: V Estonsku se z biomasy vyrábí 21 % elektřiny, avšak tento podíl je důsledkem uzavření uhelných elektráren, nikoliv nárůstem výroby v absolutním měřítku.
