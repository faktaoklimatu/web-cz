---
layout:     infographic
title:      "Elektřina v ČR: výroba, spotřeba a emise"
slug:       "elektrina-cr"
redirect_from: "/elektrina-cr"
published:  2020-06-01
weight:     70
tags-scopes: [ cr ]
tags-topics: [ energetika ]
caption:    "Přehled výroby elektřiny podle zdrojů, souvisejících emisí CO<sub>2</sub>eq a spotřeby elektřiny podle sektorů. Uhelné zdroje produkují naprostou většinu emisí v rámci české elektroenergetiky."
data-our:   "https://docs.google.com/spreadsheets/d/1q8LGAmpIOhdNUtljeOWxljy_FIE63THlnr3z9lsJTlI/edit?usp=sharing"
data-orig:  [ [ "Energetický regulační úřad", "http://www.eru.cz/documents/10540/4580207/Rocni_zprava_provoz_ES_2018.pdf/" ]
            , ["IPCC 2014: ANNEX III", "https://www.ipcc.ch/site/assets/uploads/2018/02/ipcc_wg3_ar5_annex-iii.pdf" ] ]
---

## Jak číst tento graf

* Předložený graf zobrazuje bilanci české elektroenergetiky za rok 2018. Při pohledu zleva je vidět podíl jednotlivých zdrojů na výrobě elektřiny, ke kterým jsme přiřadili odpovídající množství emisí CO<sub>2</sub>eq. Na celkové bilanci se na straně výroby podílí také import elektřiny ze zahraničí. Stejně tak strana spotřeby, zobrazená napravo od celkové bilance, se dále dělí na export elektřiny do zahraničí, ztráty a čistou spotřebu, členěnou dle jednotlivých sektorů národního hospodářství.
* Z grafu je na první pohled patrný nepoměr mezi výrobou a souvisejícími emisemi u uhelných elektráren a tepláren. Ty se na výrobě elektřiny podílejí 47 %, přitom ale produkují na 88 % všech emisí v sektoru elektroenergetiky. Pokud bychom sečetli výrobu uhelných a plynových elektráren, tak se dostáváme na 54 % podíl výroby z fosilních zdrojů, které jsou ale současně odpovědné za 96 % emisí v daném sektoru. __Fosilní část české elektroenergetiky tak představuje zdaleka největší zdroj emisí skleníkových plynů v ČR napříč všemi sektory__, viz [související infografika](/infografiky/emise-cr-detail).
* Další nepoměr je vidět mezi množstvím elektřiny, která byla v průběhu roku 2018 importována ze zahraničí (11,6 TWh) a elektřinou, která byla naopak exportována do sousedních zemí (25,5 TWh). Vzniklý __čistý export (13,9 TWh) je srovnatelný se spotřebou domácností (15,1 TWh) a převyšuje spotřebu terciálního sektoru včetně dopravy (13,2 TWh)__. Čistý export je také vyšší než například roční výroba ve dvou největších hnědouhelných elektrárnách v ČR. Odpovídající emise pak (při dosazení průměrného koeficientu pro český energetický mix, viz níže popsaná metodika) odpovídají přibližně polovině emisí osobní automobilové dopravy v ČR. Čistý vývoz elektřiny se navíc od roku 2015 opět zvyšuje (viz strana 32, [ERÚ: Roční zpráva o provozu ES ČR 2018](http://www.eru.cz/documents/10540/4580207/Rocni_zprava_provoz_ES_2018.pdf/)). __Česká republika se obecně řadí mezi přední vývozce elektřiny ve světě, kdy český export předstihuje např. export mnohonásobně větší Čínské lidové republiky__ (viz [data za rok 2016](https://www.indexmundi.com/g/r.aspx?v=82) nebo [data za rok 2018](http://www.worldstopexports.com/electricity-exports-country/)).
* Koncová spotřeba elektřiny, která po roce 2008 zaznamenala mírný propad, v posledních pěti letech opět setrvale roste (viz strana 12, [ERÚ: Roční zpráva o provozu ES ČR 2018](http://www.eru.cz/documents/10540/4580207/Rocni_zprava_provoz_ES_2018.pdf/)). __V loňském roce pak zaznamenala koncová spotřeba nejvyšší hodnoty za celé sledované období od roku 1983__. Největší nárůst byl přitom zaznamenán na hladině vysokého a velmi vysokého napětí, tedy u energeticky náročnějších provozů. Spotřeba naopak klesla u domácností a malých podnikatelů, viz analýza [TZB-info](https://energetika.tzb-info.cz/elektroenergetika/19020-spotreba-elektriny-byla-v-roce-2018-nejvyssi-za-cele-sledovane-obdobi). Největší podíl na spotřebě má sektor průmyslu (30,7 %), následovaný domácnostmi (24,7 %) a sektorem obchodu, služeb, školství a zdravotnictví (20,5 %).

## Použitá metodika a původ dat

* Pro výpočet emisí jsme použili údaje o hrubé výrobě elektřiny dle jednotlivých typů elektráren, případně použitých paliv, z roční zprávy o provozu české elektrizační soustavy za rok 2018 [ERÚ: Roční zpráva o provozu ES ČR 2018](http://www.eru.cz/documents/10540/4580207/Rocni_zprava_provoz_ES_2018.pdf/). Na základě těchto údajů jsme následně s využitím příslušných koeficientů dle IPCC ([IPCC 2014: ANNEX III, Technology-specific Cost and Performance Parameters](https://www.ipcc.ch/site/assets/uploads/2018/02/ipcc_wg3_ar5_annex-iii.pdf) vypočítali odpovídající emise. Uvedený zdroj jsme zvolili mimo jiné s ohledem na jednotu a dostupnost dat pro různé typy zdrojů. Podobný postup použili například také autoři projektu [ElectricityMap](https://www.electricitymap.org/map?lang=cs).
* Za účelem zjednodušení a větší přehlednosti jsme sloučili některá data. Například položka "Elektrárny na biomasu" v sobě obsahuje jak výrobu z elektráren spalujících biomasu, tak výrobu elektřiny z bioplynu. Položka "Vodní elektrárny" zase zahrnuje jak výrobu z vodních, tak z vodních přečerpávacích elektráren apod.
* Zvolené emisní koeficienty představují střední hodnotu z _"lifecycle emissions"_, které v sobě zahrnují i emise spjaté se související infrastrukturou, nutnou k provozu jednotlivých zdrojů. To je důvodem, proč mají v tomto přehledu nenulové emise např. i jaderné elektrárny.
* Položka "Ztráty" v sobě zahrnuje technologickou vlastní spotřebu energetických zdrojů, ztráty v síti provozovatele přenosové soustavy, ztráty v sítích provozovatelů jednotlivých distribučních soustav, spotřebu vodních přečerpávacích elektráren a bilanční rozdíl.
* Jednotlivé kategorie spotřeby jsou rozděleny do příslušných sektorů národního hospodářství podle jejich hlavního kódu [CZ-NACE](http://www.nace.cz/). Detaily k tomuto rozdělení lze nalézt v příslušném výkladovém stanovisku ERÚ ([Výkladové stanovisko ERÚ č. 8/2018](http://www.eru.cz/documents/10540/3687211/Vykladove+stanovisko_ERU_8_2018.pdf/91a9c5ec-a0bd-48bf-a9a1-9da63c6a7ec9). Položka "Ostatní" pak v sobě zahrnuje lokální spotřebu výrobců elektřiny (dodávka do vlastního podniku nebo zařízení).
