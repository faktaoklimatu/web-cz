---
layout:      infographic
title:       "Uhelné elektrárny a teplárny v Česku"
slug:        "mapa-uhelnych-zdroju-cr"
redirect_from: "/mapa-uhelnych-zdroju-cr"
published:   2024-10-22
weight:      103
tags-scopes: [ cr ]
tags-topics: [ energetika ]
caption:     "Uhlí je pro Česko významným palivem na výrobu elektřiny i tepla. Z uhlí pochází dvě pětiny elektřiny a polovina dodaného tepla. Kde se v Česku uhlí těží a kde se nacházejí největší elektrárny a teplárny?"
data-orig:
  - [ "Beyond Fossil Fuels", "https://beyondfossilfuels.org/database/" ]
  - [ "Energetický regulační úřad", "https://eru.gov.cz/vyhledavac-licenci" ]
---

**Z uhlí v Česku pochází zhruba 40 % elektřiny dodané do sítě** (v letech 2019–2023 v průměru 30 TWh za rok) **a kolem 50 % dodaného tepla** (tj. 40–50 PJ za rok).[^podil-vyroby] V evropském kontextu Česko patří v přepočtu na osobu mezi [přední výrobce elektřiny z uhlí](/infografiky/elektrina-na-osobu-eu) (v přepočtu na osobu se zde dokonce vyrábí nejvíc elektřiny z uhlí v EU). Hlavní činností uhelných elektráren je výroba a prodej elektřiny na velkoobchodním trhu a u tepláren také výroba tepla pro systémy zásobování teplem. Kromě toho aktuálně zajišťují také část podpůrných služeb pro přenosovou soustavu, které pomáhají zabezpečovat nepřerušované a stabilní dodávky elektřiny pro spotřebitele.[^podpurne-sluzby]

Výrobu elektřiny z uhlí v Česku a její ekonomické výhledy v blízkých letech analyzuje studie [Výroba elektřiny v Česku bez uhlí](/studie/2024-vyroba-elektriny-v-cesku-bez-uhli).

## Co vidíme v mapě?

{% include preview-box.html
    title="Uhelný phase-out"
    text="Evropský kontext a chystaný útlum uhelné energetiky napříč EU podrobněji rozebírá [související infografika](/infografiky/uhelny-phaseout-eu) a její doprovodný text."
    slug="uhelny-phaseout-eu"
%}

Mapa zobrazuje umístění největších uhelných elektráren a tepláren v Česku (s elektrickým výkonem 50 MW<sub>e</sub> nebo více). V roce 2024 byl instalovaný výkon těchto zdrojů elektřiny celkem 8,68 GW<sub>e</sub>.[^instalovany-vykon] Více než polovinu, dohromady 4,63 GW<sub>e</sub>, tvoří šest největších elektráren. Vlastnictví těchto zdrojů je silně koncentrováno, protože dvě třetiny instalovaného výkonu vlastní společnosti pouze ze dvou skupin – ČEZ (3,6 GW<sub>e</sub>) a Sev.en (2,3 GW<sub>e</sub>).

Čtyři z pěti největších elektráren (Počerady, Tušimice, Ledvice a Prunéřov) se nachází v těsné blízkosti hnědouhelných lomů v Podkrušnohoří a jejich provoz je úzce svázán s provozem těchto lomů. Mapa ukazuje umístění pěti hnědouhelných lomů v mostecké a sokolovské pánvi a jednoho dolu na černé uhlí v ostravsko-karvinské uhelné pánvi. Těžbu hnědého uhlí provozují společnosti ze tří skupin – ČEZ, Sev.en a Sokolovská uhelná. Černé uhlí těží pouze společnost OKD v dolu ČSM.

Jelikož při spalování fosilních paliv dochází k uvolňování velkého množství skleníkových plynů, pevných částic a dalších znečišťujících látek, patří uhelná energetika v Česku k předním znečišťovatelům. Z výroby elektřiny a tepla v Česku [pochází 33 % emisí](/infografiky/emise-cr) skleníkových plynů, z toho čtvrtina [pochází z hnědouhelných elektráren](/infografiky/elektrina-cr) (28,4 milionů tun CO<sub>2</sub>eq).

## Poznámky a zdroje

[^podil-vyroby]: Viz roční zprávy ERÚ o provozu [elektrizační soustavy](https://eru.gov.cz/rocni-zprava-o-provozu-elektrizacni-soustavy-cr-pro-rok-2023) a [teplárenských soustav](https://eru.gov.cz/rocni-zprava-o-provozu-teplarenskych-soustav-cr-za-rok-2023).
[^podpurne-sluzby]: Jedná se zejména o tzv. služby výkonové rovnováhy, tzv. start ze tmy a další služby. Podrobnější popis na [webu společnosti ČEPS, a.s.](https://www.ceps.cz/cs/podpurne-sluzby), provozovatele české přenosové soustavy.
[^instalovany-vykon]: Jedná se o instalovaný výkon v parních elektrárnách (9,47 GW<sub>e</sub> podle [Zprávy o provozu elektrizační soustavy ČR](https://eru.gov.cz/rocni-zprava-o-provozu-elektrizacni-soustavy-cr-pro-rok-2023) Energetického regulačního úřadu, str. 6) bez zdrojů spalujících čistě biomasu (795 MW<sub>e</sub> podle registru [OTE, a. s.](https://www.ote-cr.cz/cs/statistika/statistika-poze/registrace)) v roce 2023. Nutno dodat, že i některé z uhelných elektráren a tepláren spalují biomasu spolu s uhlím.

