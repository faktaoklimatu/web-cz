---
layout:      infographic
title:       "Potenciál solární energie v ČR: střechy a fasády"
slug:        "potencial-solarni-energie-cr-strechy"
redirect_from: "/potencial-solarni-energie-cr-strechy"
published:   2021-06-16
weight:      79
tags-scopes: [ cr ]
tags-topics: [ energetika, opatreni ]
caption:     "Studie společnosti EGÚ Brno odhaduje, že instalací solárních elektráren na všech technicky vhodných střechách a fasádách v Česku bychom pokryli až 27 % spotřeby elektřiny v roce 2019."
data-our:    "https://docs.google.com/spreadsheets/d/1SnzcwGrrFUbEUl6Zg7WilwPmeaZcjUvdh53ItkW8Yp0/edit#gid=0"
data-orig:
  - [ "Původní studie", "https://www.solarniasociace.cz/cs/aktualne/15156-jaky-je-potencial-fotovoltaiky-v-cesku" ]
---

## Jak číst tento graf

V této infografice zobrazujeme potenciál výroby elektřiny ze solární energie pomocí fotovoltaických panelů umístěných na střechách a fasádách staveb. Tento [odhad vytvořený společností EGÚ Brno, a.s.](https://www.solarniasociace.cz/cs/aktualne/15156-jaky-je-potencial-fotovoltaiky-v-cesku), v roce 2019 představuje maximální technicky možné množství fotovoltaických elektráren (FVE) a nebere v potaz ochranu krajinného rázu, postoj obyvatel a další místní omezení.

V levé horní části infografiky znázorňujeme odhad maximálního množství elektřiny, kterou je technicky možné vyrobit z fotovoltaických panelů na střechách a fasádách budov v ČR. Pro srovnání je v prvním řádku uvedeno celkové množství FVE (střešních i jiných), které bylo v ČR v provozu v roce 2019.

V levé dolní části ilustrujeme půdorysnou plochu všech střech (ve srovnání s plochou České republiky) a podíl této plochy pokryté fotovoltaickými panely při naplnění scénáře EGÚ Brno.

Pravá horní část infografiky definuje některé použité pojmy a ilustruje průměrné měsíční využití solárních elektráren. Tyto pojmy jsou podrobněji vysvětleny níže v sekci Vysvětlení pojmů.

V pravé dolní části ilustrujeme typický solární panel, jeho velikost, sklon, orientaci, instalovaný výkon a roční výrobu elektřiny.

## Poznámky k odhadu

Odhad množství FVE na střechách a fasádách budov vytvořený EGÚ Brno představuje tzv. *technický potenciál*, tedy množství, které je možné nainstalovat při zohlednění technických omezení (vyřazení střech, na které není možné solární panely nainstalovat) a ekonomických omezení (vyřazení zastíněných či špatně orientovaných ploch, na kterých by solární panely nikdy nedávaly ekonomicky smysl). Odhad tzv. *realizovatelného potenciálu* – tedy množství FVE které lze realisticky postavit při zohlednění ochrany krajinného rázu, postoje obyvatel a dalších místních omezení – k červnu 2021 neexistuje.

Bez uvážení případných dotačních schémat pravděpodobně nebude plné využití technického potenciálu střech a fasád ekonomicky rentabilní. [Studie banky Lazard](https://www.lazard.com/research-insights/levelized-cost-of-energy-levelized-cost-of-storage-and-levelized-cost-of-hydrogen-2020/) z října 2020 uvádí, že v případě Evropy jsou sdružené náklady fotovoltaické energie ze střech 3--4× větší než z velkých solárních parků. Na druhou stranu, dotace podporující střešní fotovoltaiku pomáhají zachovat charakter krajiny a snižují mandatorní výdaje českých domácností.

## Základní pojmy

Fotovoltaiku charakterizujeme dvěma hlavními parametry:

1. **Instalovaný výkon** udává maximální výkon, kterého je daná FVE schopna technicky dosáhnout. Tohoto výkonu elektrárna dosahuje pouze v případě ideálních podmínek -- kolmo dopadajících slunečních paprsků a jasné oblohy. Instalovaný výkon solárních elektráren je přímo úměrný pokryté ploše a uvádí se v jednotkách <glossary id="w">watt (W)</glossary> a jeho násobcích (kW, MW atd.). Typický instalovaný výkon střešních FVE je v řádu jednotek kilowatt (kW), velké solární parky mají typicky instalovaný výkon v řádu jednotek megawatt (MW).
2. **Výroba elektřiny** udává, kolik elektřiny fotovoltaické zdroje skutečně vyrobí v určitém časovém rozmezí a uvádí se typicky v násobcích watthodin (kWh, MWh atd.). Typická roční výroba střešních FVE je v řádu jednotek megawatthodin (MWh), velké solární parky mají typicky roční výrobu elektřiny v řádu jednotek gigawatthodin (GWh). Pro srovnání, město Plzeň má spotřebu elektřiny přibližně 900 GWh, celková spotřeba elektřiny v ČR je pak 67 terawatthodin (TWh).

**Koeficient využití** solárních panelů pak představuje poměr mezi elektřinou, kterou by solární panel teoreticky vyrobil při nepřetržitém využití instalovaného výkonu, a skutečně vyrobenou elektřinou. Průměrný koeficient využití solárních elektráren v ČR je [podle dat ERÚ](https://www.eru.cz/zpravy-o-provozu-elektrizacni-soustavy) zhruba 12,6 %, což odpovídá průměrné roční výrobě 1100 kWh na kW<sub>p</sub> instalovaného výkonu. Solární panely, které nejsou umístěny s optimálním sklonem, například kvůli umístění na sedlové střeše s neoptimálním sklonem či orientací, mají koeficient využití nižší. Pro svisle umístěné solární panely může tento koeficient klesnout až na 7,5 %. Pro srovnání, u větrných elektráren je koeficient využití kolem 23 %.

## Metodika

### Výpočet potenciálu na střechách

Data použitá pro výpočet technických potenciálů pochází z Českého Statistického Úřadu a z dokumentu [*Analýza fondu nerezidenčních budov v České republice*](https://www.mpo-efekt.cz/cz/programy-podpory/efekt/publikace/59516). Studie EGÚ Brno z nich vyvozuje, že půdorysná plocha střech rezidenčních i nerezidenčních budov je 311,0 km<sup>2</sup> a z toho 71,5 km<sup>2</sup> patří střechám sedlovým ([tabulky 5.3 a 5.5](https://www.solarniasociace.cz/aktuality/20190107_oponentni-posudek-k-nkep-pro-fve.pdf#page=22)). Předpokládá se, že ze všech střech je 55 % konstrukčně vhodných a je na nich uvažován podíl využitelné plochy pro samotné panely 33 % u rovných střech a 50 % u sedlových střech. Z výsledné plochy je instalovaný výkon vypočten faktorem 165 W<sub>p</sub>/m<sup>2</sup>. Moderní panely mohou ovšem dosahovat faktoru až 210 W<sub>p</sub>/m<sup>2</sup>, tedy je v tomto ohledu odhad technického potenciálu konzervativní.

Pro výpočet roční výroby elektřiny je aplikován koeficient využití 10,0 %, který zohledňuje, že solární panely instalované na střechách často nejsou optimálně orientovány vůči slunci.

### Výpočet potenciálu na fasádách

Výpočet potenciálu na fasádách domů vychází ze stejných výše uvedených dat, ale kvůli nedostatku podkladů (informací o ploše fasád v ČR) je pouze hrubým odhadem. Studie EGÚ Brno uvádí odhad 80,0 km<sup>2</sup> fasádních ploch pokrytelných fotovoltaickými panely a používá faktor 165 W<sub>p</sub>/m<sup>2</sup>, stejně jako u střech, ale koeficient využití pouze 7,5 % kvůli svislé orientaci stěn.
