---
layout:        infographic
title:         "Finance z fondů EU na klimatická opatření v ČR"
slug:          "fondy-eu"
redirect_from: "/fondy-eu"
published:     2022-03-26
weight:        94.5
tags-scopes:   [ eu, cr ]
tags-topics:   [ opatreni, ekonomika ]
data-our:      "https://docs.google.com/spreadsheets/d/1kJj-V-eg1mv6JrvxikBRCP49vqyo5W4ICnUxVRs-XUs/edit?usp=sharing"
caption:       "Česká republika v následujících letech obdrží z fondů EU bezprecedentní objem financí na klimatická opatření. Tyto prostředky budou podle ceny emisních povolenek odpovídat 900 až 1 100 miliardám korun a budou směřovat do mnoha oblastí: od obnovitelných zdrojů energie a komunitní energetiky přes zlepšování energetické účinnosti až po udržitelné zemědělství a další."
---

Evropská unie (EU) se v rámci [**Zelené dohody pro Evropu**](https://ec.europa.eu/info/strategy/priorities-2019-2024/european-green-deal_cs) (*European Green Deal*) zavázala k dosažení **<glossary id="carbon-neutrality">uhlíkové (klimatické) neutrality</glossary>** do roku 2050.

Součástí Zelené dohody jsou jak opatření a legislativní rámce zaměřené na snižování emisí skleníkových plynů, tak i konkrétní **nástroje k** jejich **financování**. Finance pocházejí zejména z rozpočtu EU, příjmů ze společných evropských dluhopisů (*NextGenerationEU*) a výnosů z prodeje emisních povolenek a jsou rozděleny mezi několik fondů,[^fondy-doplneni] z nichž část, případně celý objem putuje na klimatická opatření. Ptáme-li se tedy, kde na dekarbonizaci a transformaci hospodářství najít potřebné finanční prostředky, částečnou odpověď nabízejí právě fondy EU.

## Jak číst infografiku

Infografika přináší přehled jednotlivých fondů EU, přičemž u každého z nich je uvedeno: jaký je zdroj a účel financování, jak velká část fondu směřuje na klimatická opatření, kdo jsou příjemci prostředků a na které oblasti je fond zaměřen.

Jak už bylo zmíněno výše, jednotlivé fondy získávají finance především z těchto tří zdrojů:
*  **Rozpočet EU** (tzv. Víceletý finanční rámec, *Multiannual financial framework*) – skládá se z příspěvků členských zemí (více než 50 % rozpočtu), výnosů z DPH a cel (necelá třetina rozpočtu) a dalších zdrojů, jako jsou daně evropských zaměstnanců aj.
*   **NextGenerationEU** (*NGEU*) – nástroj, který je tvořen zejména společnou půjčkou zemí EU ve výši 750 mld. €.[^dluhopisy]
*   **Emisní povolenky** (*EU Emissions Trading System, EU ETS*) – jde o výnosy z tzv. systému pro obchodování s emisními povolenkami, kdy vybrané podniky musí zaplatit za emise skleníkových plynů, které vypouštějí, na základě principu **znečišťovatel platí**.

**Klimatická opatření** lze chápat jako opatření, jež **zmírňují dopady změny klimatu** (<glossary id="mitigace">mitigace</glossary>), a tedy podporují hlavně snižování emisí skleníkových plynů, nebo se dopadům klimatických změn přizpůsobují (<glossary id="adaptace">adaptace</glossary>). Jde o širokou paletu opatření od zavádění obnovitelných zdrojů energie (OZE) přes snižování emisní náročnosti dopravy a budov až po udržitelné zemědělství nebo komunitní energetiku. Do opatření však patří i velké projekty na vývoj technologií pro zachycování uhlíku či skladování energie. Na jaká klimatická opatření se jednotlivé fondy konkrétně zaměřují, přibližuje sekce "účel".

## Popis jednotlivých fondů

### Evropské strukturální a investiční fondy (ESIF, ESI fondy)

[ESI fondy](https://www.dotaceeu.cz/cs/evropske-fondy-v-cr/kohezni-politika-po-roce-2020) jsou tvořeny celkem pěti fondy[^fondy] plus Fondem pro spravedlivou transformaci (viz níže). Jejich účelem je **vyrovnat příjmové rozdíly mezi jednotlivými evropskými regiony**. Čerpání z nich je navázáno na rozpočet EU, tedy Víceletý finanční rámec. V aktuálním období 2021–2027 obdrží Česko z ESI fondů přibližně 535 mld. Kč, z čehož by na základě podmínek stanovených Evropskou komisí mělo nejméně **25 % směřovat na klimatická opatření**.[^podil-upresneni] Tento podíl odpovídá asi **134 mld. Kč**[^kurz], v přepočtu na rok jde o 19,1 mld. Kč. V rámci ESI fondů lze financovat širokou škálu opatření – od zelené infrastruktury po zemědělství, vzdělávání a další.

### Fond pro spravedlivou transformaci (FST)

Ačkoliv je [FST](https://www.mzp.cz/cz/opst_2021_2027) formálně součástí ESI fondů, odlišuje se tím, že se jedná o nový fond, který vznikl za účelem **minimalizovat negativní dopady dekarbonizace**. Jinými slovy by měl podpořit sociálně spravedlivou rovinu transformace na bezuhlíkovou ekonomiku. Investice z FST ve výši **41 miliard Kč** by měly směřovat zejména do malých a středních podniků, vzniku nových firem, do výzkumu a inovací, rehabilitace životního prostředí, čisté energie, rekvalifikace zaměstnanců ze zasažených odvětví, podpory při hledání nového zaměstnání a transformace uhlíkově náročných provozů. V Česku zamíří do **Karlovarského, Ústeckého a Moravskoslezského kraje**. Protože FST má hlavně minimalizovat negativní dopady dekarbonizace, všechny finance nemusí nutně směřovat přímo na klimatická opatření (prostředky mohou být využity například i na výstavbu montoven, rekvalifikace apod.).

### Národní plán obnovy (NPO)

[NPO](https://www.planobnovycr.cz/) je financován v rámci tzv. [Nástroje pro oživení a odolnost](https://ec.europa.eu/info/business-economy-euro/recovery-coronavirus/recovery-and-resilience-facility_cs) (*Recovery and Resilience Facility*), kdy si EU v reakci na pandemii koronaviru ke svému rozpočtu půjčila další prostředky ve výši 750 mld. €.[^dluhopisy] Cílem NPO je **oživit ekonomiku po pandemii**. Každá z členských zemí vypracovala svůj vlastní NPO (tedy plán, na jaké konkrétní aktivity budou finanční prostředky alokovány), který následně schválila Evropská komise. Podmínkou přitom bylo, aby alespoň 37 % těchto prostředků bylo použito na klimatická opatření, přičemž Česko aktuálně dosahuje podílu ve výši 42,9 %.[^npo-assessment] Na klimatická opatření by mělo putovat asi **99 miliard Kč**, a to do OZE, energetických úspor, bezemisní dopravy, cirkulární ekonomiky, adaptace na změnu klimatu a dalších oblastí.[^npo-klima-vypocet]

### Modernizační fond

{% include preview-box.html
    title="Jak fungují evropské emisní povolenky?"
    text="V článku popisujeme princip a účel obchodování s emisními povolenkami."
    slug="emisni-povolenky-ets"
%}

[Modernizační fond](https://ec.europa.eu/clima/eu-action/funding-climate-action/modernisation-fund_cs) je nástrojem, jehož cílem je **modernizovat hospodářství** zemí, které jsou a budou dekarbonizací zasaženy nejvíce – tedy zemí, jejichž hospodářství je závislé na spalování fosilních paliv. Objem prostředků ve fondu není definován konkrétní finanční částkou, nýbrž **počtem emisních povolenek**. Počet povolenek ve fondu pro Česko činí 193 milionů.[^povolenky-upresneni] Objem financí ve fondu tak závisí na ceně emisní povolenky: při ceně 80 € za povolenku půjde přibližně o 386 miliard korun, při ceně 100 € až o 483 miliard. Platí tedy, že **čím vyšší je cena povolenky, tím vyšší je objem financí** v Modernizačním fondu a rovněž investice do klimatických opatření. Ty v případě Modernizačního fondu zahrnují investice do OZE, modernizace teplárenství, energetické účinnosti velkých i menších podniků, modernizace dopravy, energetické účinnosti veřejných budov a infrastruktury, komunitní energetiky či modernizace soustav veřejného osvětlení.

### Inovační fond

[Inovační fond](https://ec.europa.eu/clima/eu-action/funding-climate-action/innovation-fund_en) slouží k **podpoře inovativních projektů**, přičemž o konkrétních projektech se rozhoduje na úrovni celé EU, nikoliv na národní úrovni, jako tomu je u fondů uvedených výše. Nelze tak dopředu říct, kolik českých projektů a v jakém objemu bude podpořeno. Podobně jako Modernizační fond je i Inovační fond **financován výnosy z prodeje emisních povolenek** (celkem 530 milionů povolenek). Fond směřuje na projekty zaměřené zejména na nízkouhlíkové technologie v energeticky náročných průmyslových odvětvích, skladování energie, zachycování a skladování uhlíku (*Carbon capture and storage, CCS*) či průmyslovém zachycování a využívání uhlíku (*Carbon capture and utilization, CCU*).

### Sociální klimatický fond

{% include preview-box.html
    title="Co je obsahem balíčku Fit for 55?"
    text="Sociální klimatický fond je jedním z návrhů balíčku."
    slug="fit-for-55-opatreni"
%}

[Sociální klimatický fond](https://eur-lex.europa.eu/legal-content/CS/TXT/HTML/?uri=CELEX:32023R0955) je součástí balíčku Fit for 55 s cílem **podpořit zranitelné skupiny zasažené dekarbonizací**. Zdrojem financování budou (podobně jako v případě Modernizačního a Inovačního fondu) výnosy z prodeje emisních povolenek – s tím rozdílem, že půjde o povolenky z tzv. systému EU ETS 2, který se bude vztahovat na budovy a silniční dopravu. Česko by z fondu v letech 2026–2032 mělo obdržet přibližně **39 miliard korun**, přičemž tyto finance by měly směřovat na energetickou účinnost, OZE a nízkouhlíkovou dopravu. Podobně jako u Fondu pro spravedlivou transformaci platí, že fond má minimalizovat hlavně negativní dopady dekarbonizace, a všechny finance tak nemusí být využity přímo na klimatická opatření.

## Další možné zdroje financování klimatických opatření z EU a státního rozpočtu

### Ekoschémata v rámci Společné zemědělské politiky

Společná zemědělská politika (SZP) tvoří přibližně třetinu výdajů z rozpočtu EU. Součástí [reformy](https://ec.europa.eu/info/food-farming-fisheries/key-policies/common-agricultural-policy/new-cap-2023-27_en) SZP pro období 2023–2027 jsou i tzv. [ekoschémata](https://www.carbonbrief.org/qa-will-eu-common-agricultural-policy-reforms-help-tackle-climate-change), v rámci kterých by měli být farmáři odměňováni za aktivity, jež prospívají životnímu prostředí a pomáhají bojovat se změnou klimatu. V prvních letech by mělo jít o 20 % přímých plateb v rámci SZP, poté 25 %. Česko si pro ekoschémata ve svém Strategickém plánu SZP vyhradilo 1,2 miliard € (asi 30 miliard korun).[^strategicky-plan-szp]

### Státní rozpočet

Česká republika se svým státním rozpočtem různou měrou podílí na **kofinancování** projektů z fondů EU. Míra tohoto kofinancování se liší jak mezi jednotlivými fondy, tak v rámci fondů – v závislosti na typu příjemce, kteří se rovněž ve většině případů na kofinancování podílejí, nebo na hospodářské rozvinutosti regionu.[^kofinancovani]

Do státního rozpočtu plynou také další **výnosy z emisních povolenek**, které Česko získá jejich dražbou (a které nejsou draženy např. pro Modernizační nebo Inovační fond). Podle současných požadavků Evropské komise by 100 % výnosů mělo směřovat na klimatická opatření. Podle [odhadů Ministerstva životního prostředí](https://odok.cz/portal/services/download/attachment/ALBSCYBD49Y0/) by Česko mohlo v období 2021–2030 z aukcí emisních povolenek získat přibližně **193–316 miliard korun** (v závislosti na ceně povolenky). V současné době ČR informace o tom, na jaké konkrétní projekty výnosy z povolenek směřují, nezveřejňuje.[^frank-bold]

## Zdroje a poznámky

### Na koho se dále obrátit

Pro další informace o jednotlivých fondech EU a alokacích financí na klimatická opatření je možné obrátit se na experty a expertky z [Centra pro dopravu a energetiku](https://www.cde-org.cz/cs/) nebo z [Asociace pro mezinárodní otázky](https://www.amo.cz/). Původní verze infografiky z roku 2022 vznikla za jejich spolupráce.

### Hlavní zdroje informací

* DotaceEU.cz. [Programové období 2021–2027](https://www.dotaceeu.cz/cs/evropske-fondy-v-cr/kohezni-politika-po-roce-2020)
* Evropská komise. [Funding for climate action](https://ec.europa.eu/clima/eu-action/funding-climate-action_en)
* Evropská komise. [NextGenerationEU](https://europa.eu/next-generation-eu/index_en)
* Ministerstvo životního prostředí. [Fond pro spravedlivou transformaci](https://www.mzp.cz/cz/opst_2021_2027)
* Ministerstvo průmyslu a obchodu. [Národní plán obnovy](https://www.planobnovycr.cz/)

### Poznámky

[^fondy-doplneni]: V infografice a textu se věnujeme pouze fondům, jejichž prostředky jsou alespoň z části alokovány na klimatická opatření. Existují také další fondy EU, ty se však zaměřují na jiné oblasti.
[^fondy]: Jde o Evropský fond pro regionální rozvoj, Fond soudržnosti, Evropský sociální fond+, Evropský námořní, rybářský a akvakulturní fond a Evropský zemědělský fond pro rozvoj venkova.
[^podil-upresneni]: Podíl vychází z požadavku Evropské komise alokovat celkově alespoň 25 % z rozpočtu EU na klimatická opatření. Pro jednotlivé ESI fondy pak mohou být stanoveny jiné podíly. Pro Evropský fond pro regionální rozvoj jde o 37 % a pro Fond soudržnosti o 30 %. U zbylých fondů konkrétní podíl stanoven není.
[^dluhopisy]: EU si tyto prostředky půjčila prostřednictvím společných dluhopisů. Jde o vůbec první případ, kdy se na emisi dluhopisů podílí všechny země EU dohromady. Uvedená částka 750 mld. € odpovídá cenám roku 2018.
[^kurz]: Pro přepočet eur na koruny byl ve všech případech použit kurz 25 Kč/€.
[^npo-assessment]: Bližší informace o schválené podobě NPO v aktualizované podobě z roku 2023 lze najít v [analýze Evropské komise](https://commission.europa.eu/system/files/2023-09/SWD_2023_319_1_EN_autre_document_travail_service_part1_v5.pdf) nebo v [briefingu Evropského parlamentu](https://www.europarl.europa.eu/RegData/etudes/BRIE/2022/729311/EPRS_BRI(2022)729311_EN.pdf).
[^npo-klima-vypocet]: Celkový objem prostředků v NPO činí [9,2 mld. €](https://commission.europa.eu/business-economy-euro/economic-recovery/recovery-and-resilience-facility/country-pages/czechias-recovery-and-resilience-plan_en#green-transition) (8,4 mld. přitom tvoří granty a 818 mil. půjčky). V korunách jde při kurzu 25 Kč/euro o přibližně 232 mld. Kč. Podíl na klimatická opatření ve výši 42,9 % tak odpovídá přibližně 99 mld. Kč.
[^povolenky-upresneni]: Těchto 193 milionů povolenek [je tvořeno](https://modernisationfund.eu/how-it-works/) jednak 2 % z celkového množství povolenek v letech 2021–2030 a dalšími 2,5 % v letech 2024–2030 v rámci EU ETS (přibližně 1/3 fondu), jednak povolenkami, které si Česko dobrovolně do fondu převedlo (přibližně 2/3 fondu).
[^strategicky-plan-szp]: Strategický plán SZP pro období 2023–2027 pro ČR je k dispozici [zde](https://eagri.cz/public/portal/-a31870---bHs0x0GQ/strategicky-plan-spolecne-zemedelske-politiky-ceske-republiky-na-obdobi-2023-2027-schvalene-zneni-verze-2.1?_linka=a537290).
[^kofinancovani]: Podrobnější informace o pravidlech pro kofinancování projektů z ESI fondů lze najít [zde](https://cbk.blob.core.windows.net/cms/ContentItems/31681_31681/pravidla-spolufinancovani-2021-2027.pdf).
[^frank-bold]: [Analýza](https://en.frankbold.org/news/frank-bold-points-out-non-transparent-handling-ets-revenues-and-potential-violation-eu-law) organizace Frank Bold upozorňuje na nízkou transparentnost o využívání výnosů z prodeje emisních povolenek.
