---
layout:     infographic
title:      "Mezinárodní dohody o biodiverzitě"
slug:       "svetove-dohody-biodiverzita"
redirect_from: "/svetove-dohody-biodiverzita"
published:  2023-08-04
weight:     95.5
tags-scopes: [ svet ]
tags-topics: [ opatreni, dohody, budoucnost ]
caption:    "Ačkoli první úmluvy a strategie věnované ochraně přírody vznikly už na konci 20. století, teprve v poslední dekádě začíná svět mnohem více vnímat ubývající biodiverzitu jako problém, který představuje významná rizika – jak pro přírodu samotnou, tak pro lidskou civilizaci. Tomu odpovídá zvýšené úsilí zaměřené na ochranu biodiverzity, které je patrné i z časové osy v infografice."
---

## Více o jednotlivých dohodách

{% include preview-box.html
    title="Mezinárodní klimatické dohody"
    text="Časová osa zachycuje mezinárodní úsilí v ochraně klimatu."
    slug="svetove-dohody"
%}

### 1972 – Úmluva o světovém dědictví

Tato mezinárodní smlouva v rámci UNESCO stanovuje **pravidla pro určování přírodních a kulturních památek výjimečné světové hodnoty**, jež mohou být posléze zařazeny na Seznam světového dědictví. V 167 členských státech UNESCO je takových památek celkem 1 157, z toho 16 se nachází v České republice (pouze jedna je ale přírodní rázu – Jizerskohorské bučiny, přidané na seznam v roce 2021).

Úmluva definuje, jaké povinnosti při ochraně těchto lokalit smluvní státy mají. Vytváří také Fond na ochranu světového kulturního a přírodního dědictví, který je využíván na správu památek již chráněných a k určování památek nových. 
Některé z těchto lokalit jsou zároveň označeny jako ohrožené, např. v roce 2010 byl národní park Everglades v USA přidán na Seznam světového dědictví v ohrožení kvůli chátrání vodního ekosystému, které je způsobeno klimatickou změnou.

**Zdroje:**

* Úplné znění [Úmluvy o světovém dědictví](https://www.mkcr.cz/doc/cms_library/umluva-o-svetovem-dedictvi-4486.pdf)
* [Seznam památek zařazených na Seznam světového dědictví](https://whc.unesco.org/en/list/)

### 1980 – Strategie zachování světa

Tato strategie vytyčuje tři hlavní cíle: zachovat zásadní ekologické procesy a systémy, uchovat genetickou rozmanitost a zajistit udržitelné využívání biologických druhů a ekosystémů. Nezaměřuje se pouze na vlády, ale také na další subjekty, které se věnují ochraně přírody, a neopomíjí ani firmy či odborové organizace. Ukazuje, že pro udržitelný rozvoj je zásadní zapojení všech aktérů, a popisuje také oblasti, v nichž se ekonomický rozvoj a úsilí o ochranu přírody nejvíce střetávají. 

Cíle jsou označeny jako naléhavé kvůli **nenávratnému snižování schopnosti planety uživit lidstvo, a to jak v rozvojových, tak v rozvinutých zemích světa.** Dokument upozorňuje na ničení klíčových ekosystémů, především v důsledku odlesňování, urbanizace a znečištění.
Aby mohlo být těchto tří cílů dosaženo, je podle strategie nutné překonat následující bariéry:
* přesvědčení, že ochrana zdrojů se týká někoho jiného – ve skutečnosti se vztahuje na všechny sektory hospodářství a všechny ji musejí brát v potaz
* z toho plynoucí fakt, že ochrana zdrojů je vnímána jako něco, co je odděleno od ekonomického rozvoje a příliš s ním nesouvisí
* destruktivita spojená s růstem a rozvojem – upřednostňování krátkodobého zisku, absence dlouhodobého plánování
* nedostatečná ochrana zdrojů – v důsledku chybějící legislativy, nefunkčnosti či absence kontrolních orgánů, nedostatečné koordinace mezi aktéry, chybějících kapacit a odbornosti, nedostatku informací o tom, do jaké míry jsou zdroje schopny se samy obnovovat
* nízká podpora ochrany zdrojů – omezené povědomí o výhodách spojených s touto ochranou a zodpovědnosti vůči dalším generacím
* absence ochrany zdrojů tam, kde je jí zapotřebí nejvíce, tedy ve venkovských oblastech v rozvojových zemích

**Zdroj:**

* [Úplné znění Strategie o zachování světa](https://portals.iucn.org/library/efiles/documents/WCS-004.pdf) v angličtině

### 1987 – Naše společná budoucnost (Zpráva Brundtlandové)

Světová komise OSN pro životní prostředí a rozvoj byla založena s cílem propojit země světa a podpořit úsilí o udržitelný rozvoj. Předsedkyní se stala bývalá norská premiérka Gro Harlem Brundtland. V říjnu 1987 komise publikovala zprávu Naše společná budoucnost (*Our Common Future*) a po jejím vydání zanikla.

Zpráva definuje udržitelný rozvoj jako **"rozvoj, který naplňuje potřeby současných generací a zároveň bere ohled na schopnost uspokojit potřeby generací budoucích"**. Tato definice se používá dodnes.

**Zdroje:**

* [Úplné znění zprávy Naše společná budoucnost](https://www.google.com/url?q=https://sustainabledevelopment.un.org/content/documents/5987our-common-future.pdf) v angličtině
* [Informace o Světové komisi OSN pro životní prostředí a rozvoj (na stránkách Wikipedie)](https://en.wikipedia.org/wiki/Brundtland_Commission) 

### 1992 – Úmluva o biologické rozmanitosti

Úmluva o biologické rozmanitosti (*Convention on Biological Diversity*, CBD) vznikla na Konferenci OSN o životním prostředí a rozvoji v Rio de Janeiru (známé též jako Summit Země), kde se sešli zástupci 172 států, aby se dohodli na principech udržitelného rozvoje. Dalšími důležitými výstupy této konference byla také Rámcová úmluva o změně klimatu (UNFCCC)a Úmluva o boji proti desertifikaci (UNCCD).

CBD je mnohostrannou dohodou o **ochraně biodiverzity, jejím udržitelném využívání a spravedlivém a rovnoměrném rozdělování přínosů plynoucích z využívání genetických zdrojů**. Genetickým zdrojem je myšlen materiál rostlinného, živočišného, mikrobiálního či jiného původu s bezprostřední nebo potenciální hodnotou pro lidstvo.[^geneticke-zdroje] Dohoda byla přijata v červnu 1992 a v platnost vstoupila v prosinci 1993. Podepsalo ji **196 států**, které se shodly na nutnosti zajištění udržitelného rozvoje a na základě toho se zavázaly k vytváření vlastních národních strategií pro biodiverzitu a účasti na každoročních konferencích smluvních stran (tzv. COP). Úmluva stále platí, některé státy (např. USA) ji však neratifikovaly.

**Zdroje:**

* [Úplné znění Úmluvy o biologické rozmanitosti](https://eur-lex.europa.eu/legal-content/CS/TXT/PDF/?uri=CELEX:21993A1213(01)&qid=1619793270100)
* [Informace o této úmluvě na stránkách Ministerstva životního prostředí ČR](https://www.mzp.cz/cz/ochrana_biodiverzity_umluva)

### 1999 – Cartagenský protokol

Cartagenský protokol o biologické rozmanitosti byl přijat v roce 2000, v platnost vstoupil v roce 2003. Jeho cílem je **chránit biodiverzitu před riziky geneticky modifikovaných organismů** (GMO). Zabývá se přepravou živých GMO, nakládáním s nimi a jejich využíváním, zejména při transportu přes hranice. Je **založen na zásadě předběžné opatrnosti**, která stanovuje, že v případě hrozby významného snížení či nezvratné ztráty biodiverzity nesmí být nedostatek naprosté vědecké jistoty užíván jako důvod k odkládání opatření, jež mohou zhoršování životního prostředí zabránit.

**Zdroj:**

* [Úplné znění Cartagenského protokolu](https://eur-lex.europa.eu/CS/legal-content/summary/convention-on-biological-diversity-cartagena-protocol-on-biosafety.html)

### 2010 – Nagojský protokol

Celý název: Nagojský protokol o přístupu ke genetickým zdrojům a rovnocenném sdílení přínosů plynoucích z jejich využívání. Přijat[^nagojsky-protokol] byl v roce 2010 s cílem **bojovat proti biopirátství** – profitování z biologických produktů na úkor místní komunity či prostředí, z nichž tyto produkty pocházejí (běžné je to například u nadnárodních farmaceutických či zemědělských firem, které zdarma získají genetický zdroj v rozvojové zemi, poté si jej nechají patentovat ve vyspělém státě a založí na tom svůj byznys). Protokol se proto zasazuje o **spravedlivé a rovnocenné rozdělení přínosů plynoucích z využívání genetických zdrojů** a má zabránit zneužívání prostředků rozvojových zemí.

Každá země si sama určí, zda chce přístup ke svým genetickým zdrojům regulovat, a pokud ano, jakým způsobem chce sdílet přínosy (může například žádat peněžní kompenzaci). Dílčím cílem Nagojského protokolu je rovněž ochrana tradičních znalostí domorodých obyvatel a místních komunit.

**Zdroje:**

* [Úplné znění Nagojského protokolu](https://eur-lex.europa.eu/legal-content/CS/TXT/?uri=LEGISSUM:20110303_1)
* [Informace o protokolu na stránkách Ministerstva životního prostředí ČR](https://www.mzp.cz/cz/nagojsky_protokol)

### 2010 – 20 cílů z Aiči

Na COP v roce 2010 se kromě přijetí Nagojského protokolu rozhodlo také o strategickém plánu na dalších deset let. Bývá označován jako 20 cílů z Aiči (název prefektury v Japonsku, jejímž hlavním městem je Nagoja) a stanovuje srovnávací kritéria, která mají vést ke zlepšení v oblasti biodiverzity. 

**Po deseti letech se žádného z cílů nepodařilo na celosvětové úrovni dosáhnout**, šesti z nich bylo dosaženo částečně. Dále byly vyhodnoceny národní cíle přijaté na základě 20 cílů z Aiči: asi třetina z nich směřovala ke splnění, celkově však národní plány nebyly dostatečně sladěny s plánem celosvětovým. V roce 2023 bylo 20 cílů z Aiči nahrazeno Kchun-mingsko-montrealským globálním rámcem pro biologickou rozmanitost.

**Zdroje:**

* [Úplné znění cílů z Aiči](https://www.cbd.int/doc/decisions/cop-10/cop-10-dec-02-en.pdf) v angličtině
* [Zpráva o pokroku směrem k dosažení 20 cílů z Aiči v oblasti biologické rozmanitosti](https://www.cbd.int/sites/default/files/2021-05/gbo-gbo5-publication-gbo-5-cz.pdf)

### 2019 – Globální hodnotící zpráva o biologické rozmanitosti a ekosystémových službách

V roce 2012 vznikl nezávislý vědecký Mezivládní panel OSN pro biodiverzitu a ekosystémové služby (*Intergovernmental Science-Policy Platform on Biodiversity and Ecosystem Services*, IPBES). Jde o obdobu Mezivládního panelu OSN pro změnu klimatu (*Intergovernmental Panel on Climate Change*, IPCC), který shromažďuje a publikuje nejnovější vědecké poznatky o klimatu. Také IPBES usiluje o to poskytnout vládám, soukromému sektoru a občanské společnosti **nezávislé posouzení dostupných znalostí z nejnovějšího výzkumu.** V roce 2019 vydal tento panel Globální hodnotící zprávu jako podklad pro politická rozhodnutí. Report představuje přelomové posouzení stavu a trendů přírodního světa, včetně přímých a nepřímých příčin a sociálních dopadů probíhajících změn, a shrnuje kroky, které je nezbytné udělat do budoucna. 

{% include preview-box.html
    title="Proč ubývá biodiverzita?"
    text="V textu shrnujeme nejvýznamnější faktory úbytku biodiverzity."
    slug="ubyvani-biodiverzity"
%}

Zpráva identifikuje pět hlavních příčin s největším globálním dopadem:
* změny ve využívání území (např. rozšiřování polí a plantáží, městská zástavba, dopravní infrastruktura)
* exploatace organismů (např. nadměrný rybolov v pobřežních vodách)
* změna klimatu
* znečištění
* invaze nepůvodních druhů 

Tyto přímé příčiny ubývání biodiverzity jsou spojeny také s příčinami nepřímými, především s hodnotami a životním stylem v moderní lidské společnosti. 

Klíčovým sdělením zprávy je, že **přírodu je možné chránit, obnovovat a využívat. Nutný je však zásadní obrat směrem k udržitelnosti**, a to na hospodářské, společenské i politické úrovni. 

K hodnotící zprávě IPBES se vztahují také opatření obsažená v Evropské strategii pro biodiverzitu do roku 2030 a v Kchun-mingsko-montrealském plánu.

**Zdroje:**

* [Úplné znění Globální hodnotící zprávy o biologické rozmanitosti a ekosystémových službách](https://www.mzp.cz/C1257458002F0DC7/cz/globalni_hodnotici_zprava/FILE/ODOIMZ-IPBES_Globalni_hodnotici_zprava_STP-20210518.pdf)
* [Informace o zprávě (na stránkách Ministerstva životního prostředí ČR)](https://www.mzp.cz/cz/globalni_hodnotici_zprava)

### 2020 – Strategie EU v oblasti biologické rozmanitosti do roku 2030

Tato desetiletá strategie z roku 2020 (součást [Zelené dohody pro Evropu](/explainery/zelena-dohoda-pro-evropu)) reaguje na kritické posouzení stavu biodiverzity z Globální hodnotící zprávy IPBES (viz výše). Stanovuje cíle EU v oblastech ochrany a obnovy přírody. Klíčová je **právní ochrana nejméně 30 % pevniny a 30 % mořských oblastí EU**, přísná ochrana alespoň jedné třetiny chráněných území EU a efektivní správa úplně všech chráněných území. Dále strategie například vytyčuje pravidla, jak zacházet se zemědělskými, lesními i městskými plochami, sladkovodními i mořskými ekosystémy, ohroženými druhy nebo jak využívat hnojiva v zemědělské produkci. 

**Zdroje:**

* [Úplné znění Strategie EU v oblasti biologické rozmanitosti do roku 2030](https://eur-lex.europa.eu/legal-content/CS/TXT/HTML/?uri=CELEX:52020DC0380&from=BG)
* [Informace o strategii (na stránkách Ministerstva životního prostředí ČR)](https://www.mzp.cz/cz/biologicka_rozmanitost_2030)

### 2022 – Kchun-mingsko-montrealský globální rámec pro biologickou rozmanitost

Přijat v roce 2022 na COP 15 v Montréalu, nahrazuje neúspěšných 20 cílů z Aiči – přesněji definuje cíle a má propracovanější metodiku vyhodnocování. Dokumentu se též přezdívá "Pařížská dohoda pro přírodu" a je reakcí na Globální hodnotící zprávu a [Iniciativu 30×30](https://www.hacfornatureandpeople.org/) (ochrana 30 % území na souši i v moři s nejzachovalejšími ekosystémy). **Rozvojové země souhlasily s přísnějšími cíli na ochranu biodiverzity poté, co rozvinuté země slíbily výrazně navýšit finanční pomoc na záchranu ohrožených ekosystémů.**

Rámec představuje 4 dlouhodobé cíle (do roku 2050):
* zachování a zvětšení rozlohy stávajících ekosystémů a ochrana druhů, které v nich žijí
* udržitelné využívání biodiverzity a její zachování pro budoucí generace
* spravedlivé sdílení peněžních i nepeněžních přínosů plynoucích z využívání genetických zdrojů (a to i s domorodými obyvateli a místními komunitami) a ochrana tradičních znalostí
* spravedlivé zpřístupnění a zajištění prostředků pro nejméně rozvinuté země, aby mohly být dohodnuté cíle naplněny (do roku 2050 zvýšit objem finančních toků na 700 miliard amerických dolarů ročně)

Dále rámec určuje 23 krátkodobých cílů (do roku 2030), které se týkají závazku 30×30, vymírání druhů, znečištění, změny klimatu, ekonomiky, územního plánování, politických rozhodnutí a osvěty. Tyto cíle je nyní nutné zapracovat do národních strategií a akčních plánů, což se týká i Česka.

**Zdroje:**

* [Úplné znění Kchun-mingsko-montrealského globálního rámce pro biologickou rozmanitost](https://www.mzp.cz/C1257458002F0DC7/cz/kchun_mingsko_montrealsky_globalni_ramec/$FILE/ODOIMZ-GBF-20231404.pdf)
* [Informace o tomto rámci (na stránkách Ministerstva životního prostředí ČR)](https://www.mzp.cz/cz/kchun_mingsko_montrealsky_globalni_ramec)

### 2023 – Smlouva BBNJ

Smlouva k ochraně biodiverzity v mezinárodních vodách (*Biodiversity Beyond National Jurisdiction*, BBNJ) byla přijata v červnu 2023 a čeká na ratifikaci smluvních států. Zabývá se **ochranou oceánů v době změny klimatu s cílem zabránit dalšímu ubývání biodiverzity.** Týká se mezinárodních vod, přibližně dvou třetin světového oceánu. Navazuje na Kchun-mingsko-montrealský protokol a stanovuje postup při zřizování velkoplošných chráněných oblastí na volném moři tak, aby v roce 2030 bylo chráněno nejméně 30 % mořského území na planetě. Smlouva také zavazuje ke sdílení přínosů z mořských genetických zdrojů a určuje pravidla pro posuzování dopadů na životní prostředí. 

**Zdroje:**

* [Úplné znění dohody BBNJ](https://daccess-ods.un.org/tmp/3704129.15945053.html) v angličtině
  
## Poznámky

[^geneticke-zdroje]: Příklady genetických zdrojů: rostliny, semena, bakterie, živočichové apod.
[^nagojsky-protokol]: Vstoupil v platnost v roce 2014 navzdory kritice kvůli omezení přístupu ke genetickým zdrojům, které vede k omezení vědecké spolupráce, odrazování od inovací a vytváření konfliktů. Kritika není v případě právních předpisů týkajících se životního prostředí neobvyklá, v tomto případě však nepřišla ze sektoru obchodu nebo průmyslu, ale z vědecké komunity.