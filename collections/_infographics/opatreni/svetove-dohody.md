---
layout:     infographic
title:      "Mezinárodní klimatické dohody"
slug:       "svetove-dohody"
redirect_from: "/svetove-dohody"
published:  2021-01-23
weight:     95.5
tags-scopes: [ svet ]
tags-topics: [ opatreni, dohody, budoucnost ]
caption:    "Časová osa zachycuje klíčové události světového úsilí v ochraně klimatu."
---

Infografika poskytuje přehled o hlavních mezinárodních klimatických jednáních a znázorňuje jejich výstupy a aktéry, kteří se na nich podíleli. Infografika obsahuje také přehled o tom, které dohody jsou stále aktuální a které už nikoli.

## Více o jednotlivých událostech a dohodách

{% include preview-box.html
    title="Historie výzkumu skleníkového efektu"
    text="Mezinárodní úsilí o ochranu klimatu navazuje na dlouhodobé výzkumy globálního oteplování a skleníkového efektu."
    slug="historie-sklenikoveho-efektu"
%}

### 1979 – První světová klimatická konference, Ženeva

Konference se uskutečnila ve dnech 12.–23. února 1979 v Ženevě, kde sídlí Světová meteorologická organizace (<glossary id="wmo">WMO</glossary>). Lidmi způsobená klimatická změna byla již tehdy ve vědecké komunitě považována za potenciálně závažný problém. Program OSN pro životní prostředí (UNEP) a Mezinárodní rada vědeckých svazů na konferenci domluvily **vytvoření Světového klimatického programu, který souvisí mimo jiné s rozvojem systémů předpovědí, informování a vytváření projekcí vývoje klimatu.** Stejná skupina se setkala znovu v roce 1985 na Vědecké konferenci v rakouském Villachu a v roce 1987 uspořádala dva semináře k dalšímu výzkumu příčin i důsledků klimatických změn. To vedlo až ke vzniku mezivládního vědeckého poradenského orgánu IPCC v roce 1988.

**Zdroje:**

- Stránky o [Světových klimatických konferencích](https://en.wikipedia.org/wiki/World_Climate_Conference) na anglické Wikipedii
- [Factsheet o mezinárodních jednáních](https://unfccc.int/cop3/fccc/climate/fact17.htm) z webu <glossary id="unfccc">UNFCCC</glossary>
- [Zpráva z konference ve Villachu, 1985](https://library.wmo.int/doc_num.php?explnum_id=8512)

### 1988 – Vznik IPCC

Světová meteorologická organizace (<glossary id="wmo">WMO</glossary>) a Program OSN pro životní prostředí (UNEP) zakládají Mezivládní panel pro změny klimatu (IPCC). Tento **vědecký panel od té doby vydává každých pět let <glossary id='ipccar'>souhrnnou hodnotící zprávu</glossary>**, která obsahuje přehled nových poznatků v problematice změn klimatu (a souvisejících technických i socioekonomických odvětvích) a jejich potenciálních dopadech, a navrhuje možná adaptační a mitigační opatření. S každým reportem vychází shrnutí pro tvůrce politik (Summary for Policymakers, SPM), které shrnuje obsah reportu a má sloužit jako podpora politiků pro tvorbu legislativy řešící problém změn klimatu. Jejich přesná znění se schvalují konsenzuálně zástupci vlád zapojených zemí (cca 120 zástupců).

**Zdroje:**

- [Oficiální stránky IPCC](https://www.ipcc.ch/)
- Stránky o [Mezivládním panelu pro změny klimatu](https://cs.wikipedia.org/wiki/Mezivl%C3%A1dn%C3%AD_panel_pro_zm%C4%9Bny_klimatu)

### 1992 – Konference OSN o životním prostředí a rozvoji (Summit Země) a Rámcová úmluva OSN o změně klimatu (UNFCCC)

Setkání zástupců 172 států světa v Rio de Janeiru s cílem dohodnout se na principech udržitelného rozvoje. Jako výstupy setkání vznikly tři důležité dokumenty: **Úmluva o biologické rozmanitosti, Úmluva o boji proti desertifikaci a pro úsilí ochrany klimatu** a dodnes klíčová **Rámcová úmluva o změně klimatu – <glossary id="unfccc">UNFCCC</glossary>.** (*United Nations Framework Convention on Climate Change*)

UNFCCC je mnohostranná dohoda o ochraně klimatického systému Země a omezení globálního oteplování, která byla přijata v červnu 1992 a vstoupila v platnost v březnu 1994. Dohody se účastní 197 států, které mají shodu na nutnosti řešit klimatické změny a na základě toho přijímají povinnost inventarizovat své emise a účastnit se každoročních konferencí (<glossary id="cop">COP</glossary>). Úmluva platí doposud.

**Zdroje:**

- [Oficiální stránky UNFCCC](https://unfccc.int/)
- [Archiv zpráv z konference v Rio de Janeiro, 1992](https://www.un.org/esa/dsd/resources/res_docukeyconf_eartsumm.shtml) na stránkách OSN
- Text deklarace [Agenda 21](https://web.archive.org/web/20140730190755/http://habitat.igc.org/agenda21/), který byl přijat na konferenci v Riu jako strategický akční plán mezinárodního společenství
- Stránky o deklaraci [Agenda 21](https://cs.wikipedia.org/wiki/M%C3%ADstn%C3%AD_Agenda_21) na české Wikipedii

### 1997 – Kjótský protokol

Kjótský protokol byl přijat na třetí konferenci (<glossary id="cop">COP3</glossary>) států účastnících se Rámcové úmluvy <glossary id="unfccc">UNFCCC</glossary> o změně klimatu. **Rozvinuté průmyslové země se v něm zavázaly do roku 2012 snížit emise skleníkových plynů v průměru o 4,2 % oproti emisím v roce 1990**, konkrétní [cíle jednotlivých zemí](https://en.wikipedia.org/wiki/Kyoto_Protocol#Annex_I_parties_with_targets) se však lišily. Na jednání v Doha (Katar) bylo domluveno návazné snižování emisí v letech 2012–2020 s novými závazky pro jednotlivé země, dohoda z Doha však byla nahrazena tzv. Pařížskou dohodou, přijatou v roce 2015 na konferenci COP21 Paříži.

Kjótský protokol vstoupil v platnost v únoru 2005 a ratifikovalo ho 192 zemí a v té době patnáctičlenná Evropská unie, nicméně nerozvinuté země jako Čína nebo Indie neměly v rámci Kjótského protokolu závazky ke snižování emisí. USA Kjótský protokol podepsaly, ale odmítly jej ratifikovat s tím, že by poškodil jejich hospodářství, Kanada od protokolu odstoupila v roce 2011. **Závazky ke snížení emisí se tak týkaly jen 36 zemí a téměř všechny tyto země své závazky snižování emisí naplnily.** Přesto světové emise byly v roce 2010 o 32 % vyšší než v roce 1990, především kvůli nárůstu emisí v zemích jako Čína či Indie, které se v Kjótském protokolu k žádným snížením nezavázaly.

**Zdroje:**

- [Text Kjótského protokolu](https://unfccc.int/resource/docs/convkp/kpeng.html) na webu UNFCCC
- Stránka o [Kjótském protokolu](https://en.wikipedia.org/wiki/Kyoto_Protocol) na anglické Wikipedii
- Text [Kjótského protokolu v češtině](https://www.mzp.cz/cz/kjotsky_protokol) na stránkách Ministerstva životního prostředí

{% include preview-box.html
    title="Srovnání typů mitigačních opatření"
    text="Porovnání různých typů mitigačních opatření ukazuje výhody a nevýhody uhlíkové daně a systémů pro obchodování s emisemi. "
    slug="mitigacni-opatreni-mmf"
%}

### 2005 – Systém EU obchodování s emisemi (EU ETS)

Systém pro obchodování s emisními povolenkami je podobně jako uhlíková daň nástrojem, který umožňuje ekonomicky postihnout aktivity, které vypouštějí emise skleníkových plynů. **Velcí emitenti mají povinnost nakoupit odpovídají množství povolenek, přičemž celkové množství emisních povolenek je stanoveno vládou a firmy s nimi mohou volně obchodovat**. Množství povolenek je postupně snižováno, čímž se zajišťuje snižování celkových emisí a zároveň je tak ovlivňována poptávka a tržní cena emisních povolenek. EU ETS byl prvním zavedeným systémem obchodování s emisemi na světě, začal být uplatňován v roce 2005 s cílem podpořit snižování emisí skleníkových plynů ekonomicky účinným způsobem.

V letech 2013–2020 se obchodování s povolenkami účastnilo více než 11 000 firem. Patří mezi ně elektrárny a spalovací zařízení s výkonem nad 20 MW, rafinérie, koksovny, železárny a ocelárny, cementárny, výrobci skla, keramiky a cihel, celulózky a papírny, výrobci hliníku a chemický průmysl. Systém EU ETS pokrývá 45 % všech emisí oxidu uhličitého v EU.

V roce 2020 proběhla reforma, která řeší například přebytek povolenek a snižující se motivaci k investování do čistých technologií. Od roku 2021 navrhuje Evropská komise udělat mnohé změny (např. revizi bezplatného přidělování povolenek) a zavést podpůrné mechanismy – Fond inovací a Modernizační fond.

**Zdroje:**

- Stránky o [EU ETS](https://en.wikipedia.org/wiki/European_Union_Emission_Trading_Scheme) na anglické Wikipedii
- [Dokumenty o obchodování s emisemi](https://www.mzp.cz/cz/emisni_obchodovani) na stránkách Ministerstva životního prostředí

### 2010 – Zelený klimatický fond (GCF)

V roce 2010 vznikl mezinárodní fond, jehož smyslem je **financování klimatických opatření v průmyslově méně rozvinutých zemích světa.** Fond je součástí klimatické politiky zavazující průmyslově rozvinuté země přispívat finance na klimatická opatření v ostatních částech světa. V roce 2020 fond disponoval přibližně 100 miliardami dolarů. Sídlo fondu je v Jižní Koreji.

**Zdroje:**

- Oficiální web [Zeleného klimatického fondu, GCF](https://www.greenclimate.fund/)

### 2015 – Pařížská dohoda

Pařížská dohoda byla sjednána v prosinci 2015 v Paříži a je to podobně jako Kjótský protokol právně závazná mezinárodní dohoda, která je součástí Rámcové úmluvy OSN o změně klimatu (UNFCCC). Pařížská dohoda deklaruje následující cíle:

- _Udržení nárůstu průměrné globální teploty výrazně pod hranicí 2 °C oproti hodnotám před průmyslovou revolucí a úsilí o to, aby nárůst teploty nepřekročil hranici 1,5 °C oproti hodnotám před průmyslovou revolucí._
- _Zvyšování schopnosti přizpůsobit se nepříznivým dopadům změny klimatu a posilování odolnosti vůči změně klimatu a nízkoemisního rozvoje způsobem, který neohrozí produkci potravin._
- _Sladění finančních toků s nízkoemisním rozvojem odolným vůči změně klimatu._

Tato dohoda, kterou dosud podepsalo 195 zemí, v roce 2020 nahradila nynější Kjótský protokol z roku 1997. USA od Pařížské dohody odstoupily 4. listopadu 2020 na základě jednání bývalého prezidenta D. Trumpa, nicméně nastupující prezident Joe Biden USA k dohodě znovu připojil [v den svého nástupu do funkce](https://www.whitehouse.gov/briefing-room/statements-releases/2021/01/20/paris-climate-agreement/), 20. ledna 2021.

Evropský parlament dohodu schválil 4. října 2016 a k 5. říjnu se podařilo dosáhnout cíle, aby dohodu ratifikovalo 55 zemí, které se celkově podílejí na více než 55 procentech emisí skleníkových plynů světa. Dohoda z Paříže je takzvanou smíšenou dohodou, některé její prvky jsou v odpovědnosti celé EU, za jiné odpovídají členské státy Unie.

Dohoda zavazuje členské státy ke stanovení a dodržení tzv. národních závazků (NDCs, Nationally Determined Contributions) ke snižování emisí skleníkových plynů a stanovuje proces, kterým budou národní závazky sledovány a vyhodnocovány. V článku 6. dohoda uznává důležitost spolupráce a tržních mechanismů ke snižování emisí, nicméně jejich konkrétní podoba je předmětem [dalších jednání](https://www.carbonbrief.org/in-depth-q-and-a-how-article-6-carbon-markets-could-make-or-break-the-paris-agreement).

**Zdroje:**

- Vysvětlení [základních souvislostí](https://unfccc.int/process-and-meetings/the-paris-agreement/the-paris-agreement) Pařížské dohody, UNFCCC/OSN
- [Klíčové aspekty](https://unfccc.int/process-and-meetings/the-paris-agreement/the-paris-agreement/key-aspects-of-the-paris-agreement) Pařížské dohody, UNFCCC/OSN
- [Originální text dohody, UNFCCC](https://unfccc.int/files/essential_background/convention/application/pdf/english_paris_agreement.pdf)
- [Český překlad textu dohody](https://www.mzp.cz/cz/parizska_dohoda) na stránkách Ministerstva životního prostředí ČR

{% include preview-box.html
    title="Ekosystémové body zlomu"
    text="Při oteplení vyšším než určitá mez dojde pravděpodobně ke kolapsům ekosystémů. Pro mnoho velkých ekosystémů leží tato hranice okolo oteplení o 2 až 3 °C, korálové útesy nepřežijí oteplení vyšší než 1,5 °C."
    slug="body-zlomu-1"
%}

### 2018 – IPCC 1.5 – Zvláštní zpráva IPCC ke globálnímu oteplení o 1,5 °C

Na základě výzvy z <glossary id="cop">COP21</glossary> v Paříži byla IPCC vypracována zpráva, která se **zaměřuje na dopady oteplení o více než 1,5 °C a na scénáře snižování emisí skleníkových plynů**, které budou směřovat ke splnění cíle 1,5 °C. Tuto zprávu vydal IPCC 8. října 2018. Zpráva byla připravena 91 autory ze 40 zemí a její obsah je podložen více než 6000 vědeckými odkazy.

Zpráva uvádí několik významných výsledků:

- Dosud vypuštěné emise zatím nepovedou k oteplení vyššímu než o 1,5 °C.
- Negativní dopady oteplení o 2 °C či více by byly výrazně vyšší, než při oteplení o 1,5 °C.
- Emisní scénáře, které omezí oteplení na 1,5 °C, vyžadují snížení emisí skleníkových plynů na polovinu do roku 2030 a dosažení uhlíkové neutrality do roku 2050.

**Zdroje:**

- [Zvláštní zpráva IPCC SR15](https://www.ipcc.ch/sr15/), oficiální web IPCC

### 2020 – Zelená dohoda pro Evropu

Zelená dohoda pro Evropu (European Green Deal) je balíček opatření Evropské komise představený v prosinci 2019 jako cesta k transformaci evropské ekonomiky tak, aby byla dlouhodobě ekologicky udržitelná. Návrh obsahuje **snižování emisí, investice do vědy a inovací a další kroky k přechodu k bezuhlíkové ekonomice** a klade si za cíl začlenit do právních předpisů závazek, aby Evropská unie byla v roce 2050 uhlíkově neutrální.

V tomto plánu jsou uvedeny potřebné investice a dostupné finanční nástroje. Rovněž je v něm vysvětleno, jak zajistit spravedlivou a inkluzivní transformaci. **EU se chce do roku 2050 stát klimaticky neutrálním územím.** Za tímto účelem Komise předložila návrh evropského právního rámce pro klima, čímž má tento politický závazek získat také právní závaznost.

K dosažení tohoto cíle bude nutné přijmout náležitá opatření ve všech odvětvích hospodářství:

- investovat do technologií šetrných k životnímu prostředí,
- podporovat průmysl ve vývoji inovací,
- zavádět čistší, levnější a zdravější formy soukromé a veřejné dopravy,
- dekarbonizovat odvětví energetiky,
- zajistit vyšší energetickou účinnost budov,
- spolupracovat s mezinárodními partnery na zlepšení celosvětových norem v oblasti životního prostředí.

EU bude rovněž poskytovat **finanční podporu a technickou pomoc těm, které přechod na zelenou ekonomiku nejvíce zasáhne.** Jde o tzv. mechanismus pro spravedlivou transformaci. Ten má v období 2021–2027 přispět k mobilizaci nejméně 100 miliard eur v nejvíce postižených regionech.

**Zdroje:**

- [Originální dokument](https://eur-lex.europa.eu/legal-content/CS/TXT/?qid=1596443911913&uri=CELEX:52019DC0640#document2)
