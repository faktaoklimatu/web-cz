---
layout:     infographic
title:      "Srovnání mitigačních opatření"
slug:       "mitigacni-opatreni-mmf"
redirect_from: "/mitigacni-opatreni-mmf"
published:  2019-12-03
weight:     99
tags-scopes: [ svet ]
tags-topics: [ opatreni, ekonomika ]
caption:    "Čtyři mitigační opatření (uhlíková daň, obchod s emisními povolenkami, poplatky a příspěvky a regulace) jsou porovnány na základě sedmi kritérií. Zpráva Mezinárodního měnového fondu ukazuje, že nejúčinnějším opatřením jsou uhlíková daň a obchodování s emisními povolenkami."
data-our:   "https://docs.google.com/spreadsheets/d/1KnjFmzFuK7Ssg-DRavuMJ2l9C7YU1uP6hQkScCyCRZE/edit?usp=sharing"
data-orig:  [ [ "Zpráva MMF", "https://www.imf.org/en/Publications/FM/Issues/2019/09/12/fiscal-monitor-october-2019" ] ]
---

## Opatření ke zmírnění klimatické změny

Mezinárodní měnový fond v roce 2019 publikoval [studii](https://www.imf.org/en/Publications/FM/Issues/2019/09/12/fiscal-monitor-october-2019 ), ve které hodnotí čtyři různé nástroje, pomocí nichž vlády mohou snižovat emise skleníkových plynů, a tak přispívat ke zmírnění klimatické změny. Infografika porovnává tyto nástroje v sedmi vybraných kritériích a ukazuje, že nejefektivnější jsou opatření zpoplatňující uhlíkové emise – uhlíková daň, následovaná systémy pro obchodování s emisními povolenkami.

## Popis jednotlivých nástrojů

* **Uhlíková daň:** daňové zatížení producentů fosilních paliv podle celkového obsahu uhlíku.
* **Obchod s emisními povolenkami:** firmy mohou vypouštět skleníkové plyny, pouze pokud mají povolení v odpovídající výši emisí. Celkové množství emisních povolenek je stanoveno vládou, firmy s nimi mohou volně obchodovat.
* **Poplatky a příspěvky:** produkty a aktivity s nadprůměrnými emisemi jsou zatíženy poplatkem, produkty a aktivity s podprůměrnými emisemi obdrží příspěvek. Opatření se doporučuje zavádět jako příjmově neutrální, tzn. příspěvky jsou vypláceny z vybraných poplatků.
* **Regulace:** například standardy pro emise motorových vozidel a pro účinnost elektrických spotřebičů nebo stanovený minimální podíl elektřiny z obnovitelných zdrojů.

## Popis kritérií

* **Rozsah opatření:** jaké množství aktivit a produktů přispívajících k emisím skleníkových plynů bude opatřením ovlivněno. Širší rozsah snižuje emise účinněji.
* **Tržní mechanismus:** tržní opatření převádějí informaci o emisích skleníkových plynů do ceny. Z ekonomického pohledu jsou ceny klíčovým mechanismem zprostředkujícím informace v ekonomii. Pokud spotřebitelé mají o něco zájem, pak vyšší poptávka vede k vyšší ceně, vyšší cena k vyšším ziskům výrobců a dodavatelů a následně ke vstupu nových firem do odvětví. Podobně vyšší cena na straně nabídky vede k nižšímu zájmu zákazníků. Pokud bude cena produktů a služeb odrážet produkci skleníkových plynů při jejich uvedení na trh, firmy i domácnosti budou přirozeně motivovány ke snížení emisí.
* **Projev opatření v praxi:** do jaké míry se mohou firmy a lidé rozhodnout, jakým způsobem emise sníží. V případě regulací je možnost rozhodování zachována jen v rámci dílčích oblastí nebo jsou některé produkty a aktivity zcela zakázány (či naopak přikázány) vládou. Oproti tomu uhlíková daň pouze zvyšuje cenu aktivit vedoucích k emisím skleníkových plynů a firmy a lidé mají plnou svobodu, jakým způsobem budou šetřit – zdali sníží spotřebu energií, nebo přejdou na efektivnější technologie, apod. Větší svoboda pro rozhodování firem a jednotlivců znamená nalezení efektivnějšího způsobu snížení emisí.
* **Přijatelnost dopadu na ceny energií:** některá opatření mohou vést k vyššímu nárůstu cen energií a v takovém případě lze očekávat silnější opozici proti zavedení daného opatření. Vhodnou implementací je možné negativní dopady na nízkopříjmové skupiny obyvatel kompenzovat.
* **Předvídatelnost cen:** do jaké míry lze předvídat budoucí ceny energií (a případně dalších produktů ovlivněných opatřením). Stabilnější a předvídatelnější prostředí je lepší pro firmy i domácnosti.
* **Příjem do státního rozpočtu:** některá opatření přináší peníze do rozpočtu a vláda může využít takto vybranou částku ke snížení jiných daní, ke kompenzaci některých negativních dopadů opatření nebo k podpoře investic do čistších technologií.
* **Administrativní zátěž:** zdali jsou potřeba nové administrativní kapacity pro zavedení opatření.

## Doplňující komentáře

* Široký rozsah, tržní mechanismus a možnost samostatného rozhodování firem a jednotlivců jsou klíčová kritéria pro efektivní snížení emisí skleníkových plynů.
* Regulace a standardy zpravidla vyloučí některé aktivity či produkty – například auta s příliš vysokými emisemi, avšak neovlivní míru využívání ostatních aut. Oproti tomu tržní mechanismy mohou vést také ke snížení míry využívání vozidel přispívajících k emisím skleníkových plynů.
* Konkrétní implementace je důležitá, vhodným nastavením parametrů opatření lze zpravidla kompenzovat některé nevýhody. Zavedení méně účinných opatření je výrazně lepší než nezavedení žádných opatření.
* Účinnost všech opatření může být dále posílena mezinárodní spoluprací a podporou investic do čistých technologií.

## Další zdroje

* Studie Mezinárodního měnového fondu: [Jak zmírnit dopady klimatické změny](https://www.imf.org/en/Publications/FM/Issues/2019/09/12/fiscal-monitor-october-2019)
