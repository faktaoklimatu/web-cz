---
layout:     infographic
title:      "Emise skleníkových plynů v ČR podle sektorů detailně"
slug:       "emise-cr-detail"
redirect_from: "/emise-cr-detail"
published:  2019-07-20
weight:     50
tags-scopes: [ cr ]
tags-topics: [ emise ]
caption:    "Rozložení celkových emisí skleníkových plynů (v tunách CO<sub>2</sub> ekvivalentu) v ČR za rok 2020 v jednotlivých sektorech lidské činnosti. Roční objem emisí České republiky je 113,69 mil. tun (údaj z roku 2020). V přepočtu na obyvatele to je 10,63 t CO<sub>2</sub>eq/obyvatele."
dataset:    "emise-cr"
---

*Data pro rok 2020 je třeba nahlížet skrz tehdejší kontext pandemie covidu-19, která utlumila ekonomickou aktivitu, což vedlo v porovnání s předchozím rokem k poklesu emisí skleníkových plynů o přibližně 9 %.*

## Jak číst tento graf?

Všechny hodnoty v grafu jsou <glossary id="antropogennisklenikoveplyny">antropogenní emise</glossary> skleníkových plynů CO<sub>2</sub>, N<sub>2</sub>O, CH<sub>4</sub>, HFC, PFC, SF<sub>6</sub>, NF<sub>3</sub> vyjádřené jako <glossary id="co2eq">CO<sub>2</sub>eq</glossary>. Jednotka CO<sub>2</sub> ekvivalent zohledňuje dlouhodobý efekt skleníkových plynů v atmosféře a převádí je na množství CO<sub>2</sub>, které by mělo stejný efekt. Více viz článek [Global warming potential](https://en.wikipedia.org/wiki/Global_warming_potential).

Roční objem emisí České republiky je 113,69 mil. tun CO<sub>2</sub>eq (údaj z roku 2020). __V přepočtu na obyvatele to je 10,63 t CO<sub>2</sub>eq/obyvatele.__

## Co znamenají jednotlivé sektory?

* __Energetika:__ 43,92 milionů tun CO<sub>2</sub> (38,6 % celkových emisí, 4,11 t CO<sub>2</sub>eq na obyvatele ročně). Emise v energetice pochází především ze spalování hnědého uhlí v elektrárnách (24,73 milionů tun, resp. 21,7 % celkových ročních emisí) a dále z tepláren (12,7 mil. tun, či 11,1 % celkových emisí ročně) a výroby a úpravy paliv (4,22 mil. tun, resp. 3,7 % celkových emisí). Největším jednotlivým emitentem CO<sub>2</sub> je hnědouhelná elektrárna Počerady, která ročně vyprodukuje 4,55 mil. tun CO<sub>2</sub>, což je 4,0 % celkových emisí České republiky. Pět největších českých hnědouhelných elektráren, Počerady, Tušimice, Prunéřov, Mělník a Ledvice, vyprodukují ročně zhruba stejně emisí CO<sub>2</sub> jako veškerá silniční doprava. Emise skleníkových plynů původem z energetiky je možné snížit energetickými úsporami a rozvojem obnovitelných a nízkouhlíkových zdrojů energie.
* __Doprava:__ 18,14 mil. tun CO<sub>2</sub> (16,0 % celkových emisí, 1,7 t CO<sub>2</sub>eq na obyvatele ročně). Osobní automobilová doprava vyprodukuje 10,3 mil. tun CO<sub>2</sub> (9,1 %) ročně, zatímco nákladní a autobusová doprava je zodpovědná za 7,03 mil. tun CO<sub>2</sub> (6,2 %). Vlaková doprava je v grafu započtena, ale je příliš malá na to, aby se zobrazila (308 tisíc tun CO<sub>2</sub>eq, což je 0,2 % celkových ročních emisí). Emise z letecké dopravy jsou 0,36 mil. tun tun CO<sub>2</sub> (0,3 %, 33,9 kg na obyvatele ročně) a odpovídá emisím vyprodukovaným lety z letišť v ČR. Je tedy pravděpodobně podhodnocený (mnoho Čechů létá z Vídně či Bratislavy) a neodpovídá zcela množství emisí, které Češi způsobí (typicky např. let českého člověka do New Yorku s přestupem v Amsterdamu se započítá do zobrazených emisí jen jako Praha–Amsterdam, zatímco emise z letu Amsterdam–New York se započtou Nizozemsku). Není také započítáno, že emise vypuštěné vysoko v atmosféře mají přibližně dvojnásobný efekt. Snížit emise z dopravy je možné přechodem na nízkouhlíková paliva (např. na elektřinu, biometan nebo vodík), zvýšením podílu vlakové a autobusové dopravy a snížením nutnosti přepravy (což může znamenat třeba bydlet blíže práci).
* __Průmyslové procesy:__ 15,23 mil. tun CO<sub>2</sub> (13,4 % celkových emisí, 1,42 t CO<sub>2</sub>eq na obyvatele ročně). Emise z průmyslových procesů, při kterých dochází k uvolňování skleníkových plynů do atmosféry jinak než spalováním fosilních paliv – patří sem například výroba cementu, výroba železa a oceli apod.
* __Spalování v domácnostech, institucích a zemědělství:__ 12,31 mil. tun CO<sub>2</sub> (10,8 % celkových emisí, tedy 1,15 t CO<sub>2</sub>eq na obyvatele ročně). Jde o topení a ohřev vody (pokud energie není dodávána z teplárny), vaření apod. Také sem patří spalování pohonných hmot v zemědělství a lesnictví.
* __Spalování v průmyslu:__ 10,24 mil. tun CO<sub>2</sub> (9,0 % celkových emisí, tedy 0,96 t kg CO<sub>2</sub>eq na obyvatele ročně). Jedná se o emise, které pochází ze spalování fosilních paliv pro potřeby průmyslu, typicky když je při výrobě potřeba něco zahřívat (destilace, sušení, tavení apod.).
* __Zemědělství:__ 7,84 mil. tun CO<sub>2</sub>eq (6,9 % celkových emisí, 0,73 t CO<sub>2</sub>eq na obyvatele ročně). Emise v zemědělství pochází především z chovu hospodářských zvířat (3,88 mil. tun) v podobě emisí metanu a také z obdělávání půdy a s tím spojenými emisemi N<sub>2</sub>O (3,62 mil. tun CO<sub>2</sub>eq). K omezení emisí metanu ze zemědělství by pomohlo snížení počtu chovaného dobytka (a s tím související snížení spotřeby hovězího masa a mléčných výrobků), správné nakládání se statkovými hnojivy (například jejich stabilizací v bioplynových stanicích) a méně intenzivní hnojení průmyslovými hnojivy.
* __Odpadové hospodářství:__ 5,14 mil. tun CO<sub>2</sub>eq ročně (4,5 % celkových emisí, 0,48 t CO<sub>2</sub>eq na obyvatele ročně). Emise z odpadového hospodářství produkují především skládky odpadu, ze kterých do atmosféry uniká metan, který vzniká rozkladem biologicky rozložitelného materiálu v tělese skládky. Řešením je zákaz skládkování využitelných odpadů po vzoru většiny zemí EU a využití biologicky rozložitelných odpadů k produkci biometanu pro užití namísto zemního plynu například v dopravě.

Pro snadnější možnost srovnávání emisí [napříč státy EU](/infografiky/emise-vybrane-staty) vynecháváme kategorii lesnictví a využití půdy (která bývá označována _LULUCF_ podle anglického _Land use, land use change, forestry_). Díky ukládání uhlíku v zeleni má totiž tato kategorie ve většině států EU záporné emise, což komplikuje vizualizaci. Sektor LULUCF se také často ze srovnávání [vynechává](https://climateactiontracker.org/methodology/indc-ratings-and-lulucf/), protože jednak obsahuje vysokou nejistotu v datech, neboť záporné hodnoty mohou zakrývat _strukturální_ emise z energetiky, průmyslu a zemědělství, a jednak je tento sektor náchylnější na výkyvy v čase. Právě v Česku jsme v posledních letech svědky výrazného výkyvu kvůli masivní těžbě dřeva při kůrovcové kalamitě. Za rok 2020 byly podle odhadů emise v tomto sektoru _kladné_ ve výši 12,77 Mt CO<sub>2</sub>eq.

## Poznámky k datům o emisích

Emisní inventura poskytovaná Eurostatem využívá formát a strukturu dat CRF (_Common Reporting Format_). Veškerá metodika k výpočtům a reportingu je na stránkách národního programu inventarizace emisí ([NGGIP – national greenhouse gas inventory programme](https://www.ipcc-nggip.iges.or.jp/)) a je závazná pro všechny státy [UNFCCC](https://cs.wikipedia.org/wiki/R%C3%A1mcov%C3%A1_%C3%BAmluva_OSN_o_zm%C4%9Bn%C4%9B_klimatu). Data o emisích poskytují Eurostatu jednotlivé země EU – data za Českou republiku sestavuje ČHMÚ, podílí se na tom ovšem více českých institucí.

Údaje odpovídají emisím vyprodukovaným v dané zemi, avšak vzhledem k vývozu a dovozu zboží nemusejí odpovídat emisím vzniklých ze spotřeby v dané zemi. ČR například do dalších zemí EU vyváží elektřinu, ocel, automobily apod. a dováží zboží z jiných zemí EU nebo z Číny. Zahrnutí letecké dopravy je podobně problematické – zobrazený příspěvek letecké dopravy odpovídá emisím vyprodukovaným lety z letišť v ČR. Je tedy pravděpodobně podhodnocený (mnoho Čechů létá z Vídně či Bratislavy) a neodpovídá zcela množství emisí, které Češi způsobí (typicky např. let českého člověka do New Yorku s přestupem v Amsterdamu se započítá do zobrazených emisí jen jako Praha–Amsterdam, zatímco emise z letu Amsterdam–New York se započtou Nizozemsku). Není také započítáno, že emise vypuštěné vysoko v atmosféře mají přibližně dvojnásobný efekt.
