---
layout:         infographic
title:          "Emise skleníkových plynů ze zemědělství v ČR"
slug:           "emise-cr-zemedelstvi"
redirect_from:  "/emise-cr-zemedelstvi"
published:      2024-07-12
weight:         51
tags-scopes:    [ cr ]
tags-topics:    [ emise ]
caption:        "Podíl sektoru zemědělství (spolu se spalováním fosilních paliv v zemědělství) na celkových emisích skleníkových plynů Česka byl v roce 2022 8,2 %."
dataset:        "emise-cr"
---

## Které skleníkové plyny v zemědělství vznikají?

Na rozdíl od jiných sektorů (jako například [průmysl](https://faktaoklimatu.cz/infografiky/emise-cr-prumysl?q=prumys)), kde většina emisí připadá na oxid uhličitý, v zemědělství vznikají převážně jiné skleníkové plyny. Při přepočtu na CO<sub>2</sub>eq mají největší podíl emise metanu (42 %) a emise oxidu dusného (42 %). Podíl emisí oxidu uhličitého je v zemědělství 16 % (kdybychom do celkových emisí ze zemědělství nezapočítávali emise ze spalování fosilních paliv, podíl emisí CO<sub>2</sub> by byl pouze 4 %).


{% include expander-figure.html
    name="slozky-organick0-hmoty"
    class="contrast-figure"
    label="Kontext: Proč se používá přepočet na CO<sub>2</sub>eq"
    content="
Z hlediska oteplování atmosféry se různé skleníkové plyny od sebe liší svým účinkem – některé jsou výrazně „silnější“ než jiné. Aby bylo možné je mezi sebou porovnávat, používá se přepočet na CO<sub>2</sub>eq. Ten říká, jaké množství CO<sub>2</sub> by mělo stejný (ekvivalentní) účinek z hlediska skleníkového efektu jako určité množství jiného skleníkového plynu za nějakou standardizovanou dobu (typicky 100 let). Vzorec pro výpočet CO<sub>2</sub>eq je *množství skleníkového plynu* x *GWP koeficient* (potenciál globálního oteplování, *global warming potential*). Například GWP koeficient pro metan má hodnotu 28 ([IPCC](https://www.ipcc.ch/site/assets/uploads/2018/02/WG1AR5_Chapter08_FINAL.pdf), str. 714), což je možné s určitým zjednodušením chápat tak, že metan je 28x silnější skleníkový plyn než oxid uhličitý, resp. 1 tuna CH<sub>4</sub> má podobný účinek jako 28 tun CO<sub>2</sub>. GWP koeficient pro oxid dusný je 265, tedy ještě téměř desetkrát vyšší než GWP koeficient metanu.
"
%}

### Metan
Emise metanu (CH<sub>4</sub>) vznikají v zemědělství převážně při procesu **enterické fermentace** (91 % emisí metanu), tedy během trávení přežvýkavců (krávy, kozy, ovce). V komplikovaném žaludku přežvýkavců, složeném ze čtyř propojených částí, žijí bakterie, které kvašením (fermentací) pomáhají rozkládat potravu na jednodušší látky. Při tomto procesu vzniká metan, který pak zvířata říhají a vydechují[^entericka-fermentace]. Naprostá většina těchto emisí je spojena s chovem hovězího dobytka, trávení ostatních zvířat (ovce, kozy, prasata) se podílí jen minimálně.

Množství vyprodukovaných emisí metanu závisí hlavně na počtu zvířat. Nicméně důležitým faktorem je také to, kolik potravy zvíře přijme a jak se k ní dostane (pokud se kráva pohybuje v prostoru chléva, spotřebuje na získání potravy méně energie a tedy potřebuje i méně potravy než kráva, která se pohybuje po pastvině a hledá potravu, vodu a přístřešek).[^animal-welfare] [^dalsi-faktory]

Dalším zdrojem metanu v zemědělství je také **hnůj**, tedy odpad vyprodukovaný chovanými zvířaty. V tomto případě metan vzniká činností bakterií, které rozkládají organickou hmotu bez přístupu kyslíku. Tyto emise představují přibližně 9 % celkových emisí metanu ze zemědělství. 

{% include preview-box.html
    title="Jaké jsou emise skleníkových plynů z průmyslu v ČR?"
    text="Obdobnou [infografiku](/infografiky/emise-cr-prumysl) jsme vytvořili i pro emise z průmyslu ČR."
    slug="emise-cr-prumysl"
%}

### Oxid dusný
Hlavním zdrojem emisí oxidu dusného (N<sub>2</sub>O) jsou **zemědělské půdy**, respektive způsob jejich obhospodařování. Množství emisí závisí například na množství a formě dodávaných hnojiv nebo na způsobu (resp. omezení) orby. Látky (organické i syntetické), které se dostávají do půdy, jsou rozkládány bakteriemi. Organickou hmotu a složitější látky přeměňují na jednodušší sloučeniny využitelné pro rostliny – jedním z produktů těchto procesů je však i oxid dusný. Konkrétně jsou zdroji těchto emisí:
- Syntetická (60 %) a organická hnojiva (5 %) aplikovaná na půdu
- Zbytky rostlin ponechané na poli (12 %)[^zbytky-rostlin]
- Moč a výkaly pasoucích se zvířat (2 %)
- Rozkládající se organická hmota v půdě[^org-hmota] [^procenta-vysvetleni]

Z těchto zdrojů se emise uvolňují buď přímo, nebo nepřímo[^prime-neprime].
{% include expander-figure.html
    name="slozky-organick0-hmoty"
    class="contrast-figure"
    label="Kontext: Přímé a nepřímé emise"
    content="
**Přímé emise**: Z uvedených zdrojů se dusíkaté sloučeniny (např. amoniak – NH<sub>3</sub>) uvolňují do půdy, kde v důsledku aktivity půdních bakterií procházejí různými chemickými procesy (nitrifikační a denitrifikační procesy), při kterých vzniká také oxid dusný.  
**Nepřímé emise**: Dusíkaté sloučeniny se z půdy uvolňují do ovzduší nebo pronikají do povrchových či podzemních vod (vyplavování). Z ovzduší dopadají zpět na půdu - atmosferický spad (nebo se dostávají do povrchových vod) a teprve pak se proměňují na oxid dusný a znovu se uvolňují do atmosféry. 
"
%}


Zdrojem emisí oxidu dusného je také **hnůj** (N<sub>2</sub>O se uvolňuje při nitrifikačních a denitrifikačních procesech). Mezi faktory, které se na množství emisí podílejí patří např. forma hnoje (např. kejda nebo mrva) nebo způsob jeho uskladnění (např. v tekuté kejdě vzniká více emisí než v sušší mrvě). Hnůj je rovněž zdrojem nepřímých emisí oxidu dusného: dusík se z hnoje uvolňuje např. ve formě amoniaku, který se v plynném nebo kapalném skupenství dostává do půdy nebo povrchových vod. Zde opět probíhají chemické procesy, jejichž výsledkem jsou emise N<sub>2</sub>O.

### Oxid uhličitý
Emise (CO<sub>2</sub>) představují 16 % celkových emisí ze zemědělství. Malé množství těchto emisí vznikajá při vápnění půd a při aplikaci močoviny, větším dílem se na emisích CO<sub>2</sub> podílí spalování fosilních paliv. **Vápnění** slouží ke snižování kyselosti zemědělských půd – používá se vápenec nebo dolomit, oba se však postupně rozpadají (mimo jiné) na vodu a oxid uhličitý. **Močovina** se aplikuje na pole jako průmyslově vyráběné dusíkaté hnojivo. V půdě se však rozkládá na amoniak a oxid uhličitý. Emise ze **spalování fosilních paliv** vznikají například při využívaní traktorů nebo kombajnů na orbu či hnojení. 

## Zdroje a poznámky

[^entericka-fermentace]: Enterická fermentace probíhá pouze u býložravců, aby byli schopni z poměrně málo výživné potravy (ve srovnání s potravou masožravců nebo všežravců) získat co nejvíce energie. U přežvýkavců (např. kráva, koza, ovce, jelen) se potrava posouvá tam a zpět, u býložravců s jednoduchým žaludkem jde o tzv. fermentaci zadního střeva, tedy fermentační procesy se neodehrávají v žaludku, ale až ve střevě.
[^prime-neprime]: Dělení emisí na přímé a nepřímé v tomto případě vychází z kategorií, které při výpočtu emisí používá [IPCC](https://www.ipcc-nggip.iges.or.jp/public/gp/bgp/4_6_Indirect_N2O_Agriculture.pdf) a také [ČHMÚ](https://www.chmi.cz/files/portal/docs/uoco/oez/nis/NIR/CZE_NID-2024-2022_main_text_UNFCCC.pdf). Nesouvisí s dělením emisí dle Scope 1, 2 a 3, které se používá v emisním účetnictví. 
[^procenta-vysvetleni]: Procenta v závorkách udávají podíl, jímž se každý ze zdrojů podílí na přímých emisích. Do celkových emisí se však započítávají také emise nepřímé - atmosferický spad nebo vyplavování (přibližně 22 % emisí N<sub>2</sub>O).
[^org-hmota]: Při rozkladu organické hmoty dochází k uvolňování oxidu uhličitého do atmosféry. Část uhlíku obsaženého v organické hmotě však zůstává "uzavřená" v humusu (organická hmota v různém stádiu rozkladu). Vhodnými zemědělskými praktikami a osevními postupy je možné uhlík v půdě uchovávat (zamezovat rozkladu organické hmoty). V roce 2022 bylo více uhlíku z organické hmoty v půdě uchováno, než uvolněno do atmosfery.
[^dalsi-faktory]: Mezi další faktory ovlivňující množství emisí patří rovněž např. velikost zvířete, množství vyprodukovaného mléka (pokud jde o dojnice) nebo obsah tuku v mléce.
[^animal-welfare]: V této souvislosti je ovšem třeba zmínit i to, že i když je chov na volné pastvině emisně náročnější, z hlediska welfare zvířat jde o mnohem vhodnější variantu.
[^zbytky-rostlin]: Při rozkladu zbytků rostlin ponechaných na poli se sice část uhlíku uvolňuje do atmosféry, tato organická hmota je však zároveň důležitá např. pro podporu půdní biodiverzity a vytváření vhodné půdní struktury.
