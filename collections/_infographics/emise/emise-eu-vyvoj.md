---
layout:        infographic
title:         "Emise skleníkových plynů v EU v letech 1990–2019"
slug:          "emise-eu-vyvoj"
redirect_from: "/emise-eu-vyvoj"
published:     2022-01-24
weight:        76
tags-scopes:   [ eu ]
tags-topics:   [ emise, energetika ]
caption:       "Vývoj emisí skleníkových plynů (v tunách CO<sub>2</sub> ekvivalentu) v Evropské unii v jednotlivých sektorech lidské činnosti během let a jejich relativní změny. Od roku 1990, kdy dosahovaly 5 miliard tun CO<sub>2</sub>eq, klesly celkové emise EU o jednu čtvrtinu na 3,7 miliardy tun CO<sub>2</sub>eq v roce 2019."
data-orig:
  - [ "Náš Jupyter notebook", "https://github.com/faktaoklimatu/data-analysis/blob/master/notebooks/emissions-over-time-eu.ipynb" ]
  - [ "Eurostat", "https://ec.europa.eu/eurostat/databrowser/product/view/ENV_AIR_GGE" ]
---

## Jak číst tento graf

* Všechny hodnoty emisí uvádíme v jednotkách <glossary id="co2eq">CO<sub>2</sub>eq</glossary>.
* V infografice jsou zobrazeny <glossary id="antropogennisklenikoveplyny">antropogenní emise</glossary> CO<sub>2</sub> a emise N<sub>2</sub>O, CH<sub>4</sub>, HFC, PFC, SF<sub>6</sub> a NF<sub>3</sub> vyjádřené v jednotkách ekvivalentu CO<sub>2</sub> (CO<sub>2</sub>eq). Tato jednotka zohledňuje dlouhodobý efekt skleníkových plynů v atmosféře a převádí je na množství CO<sub>2</sub>, které by mělo stejný ohřívací efekt. Více viz článek [Global warming potential](https://en.wikipedia.org/wiki/Global_warming_potential).
* V levé části grafu jsou vyobrazeny absolutní emise Evropské unie (jde o emise EU-27, tj. zemí, které byly k roku 2021 členy EU) v jednotkách CO<sub>2</sub>eq v průběhu posledních tří dekád. Jednotlivé oblasti lidské činnosti jsou barevně odlišeny. V pravé části je pak pro každou z těchto oblastí naznačena relativní změna v objemu emisí oproti roku 1990.
* V roce 1990 činil objem emisí na území dnešní Evropské unie 5 miliard tun CO<sub>2</sub>eq. V roce 2019 to bylo 3,7 miliardy tun. To znamená, že během bezmála třiceti let klesly emise EU o 24 %. Celkové emise EU významněji klesají od roku 2007, tedy po globální finanční krizi, a to ve všech sektorech s výjimkou dopravy.

{% include preview-box.html
    title="Jak si ve vývoji emisí stojí Česko?"
    text="Obdobnou [infografiku](/infografiky/emise-cr-vyvoj) jsme vytvořili i pro Českou republiku."
    slug="emise-cr-vyvoj"
%}

## Co vidíme v jednotlivých sektorech

* __Energetika:__ Objem emisí z energetického sektoru klesl oproti roku 1990 o 39 % na 972 milionů tun CO<sub>2</sub>eq ročně. Emise z energetiky začaly výrazněji klesat po roce 2007. V posledních letech pozorujeme jejich rychlejší pokles, který lze vzhledem k závazku EU dosáhnout do roku 2050 <glossary id="co2eq">klimatické neutrality</glossary> očekávat i v budoucnu.  
Emise v energetice pochází především z výroby elektřiny a tepla, tudíž je možné je snižovat energetickými úsporami a rozvojem obnovitelných a nízkouhlíkových zdrojů energie. Dále pak pochází z úniků při těžbě paliv, výroby a úpravy paliv a zpracování ropy.
* __Doprava:__ Emise z dopravy vzrostly oproti roku 1990 o 33 % na 968 mil. tun CO<sub>2</sub>eq ročně. V detailním grafu napravo je po roce 2007 patrný dočasný pokles emisí v důsledku globální finanční krize a následné ekonomické recese. Od roku 2013 lze opět sledovat růst emisí. Emise skleníkových plynů v dopravě vznikají primárně spalováním fosilních paliv v motorech silničních dopravních prostředků. (V roce 2019 to bylo 81 % všech emisí z dopravního sektoru, 15 % tvořila letecká doprava.)  
Snížit emise z dopravy je možné přechodem na alternativní druhy pohonu (např. na biometan, CNG, vodík nebo na elektřinu při souběžné transformaci energetiky), zvýšením podílu hromadné (vlakové a autobusové) dopravy a snížením počtu vozidel na silnicích. Objem silniční dopravy lze snížit zvýšením obsazeností vozidel (spolujízdou) či obecně snížením nutnosti dopravy (např. prací na dálku).
* __Průmyslové procesy:__ Emise z průmyslových procesů klesly od roku 1990 o 26 % na 343 mil. tun CO<sub>2</sub>eq ročně. Jedná se o emise z procesů, při kterých dochází k uvolňování skleníkových plynů do atmosféry jinak než spalováním fosilních paliv – při výrobě chemikálií, cementu, železa a oceli apod.  
Například emise z výroby cementu klesly od devadesátých let o téměř o čtvrtinu. K poklesu dochází i v chemickém odvětví, kdy klesly mj. emise z výroby amoniaku 34 % či emise z výroby kyseliny dusičné o 89 % (ještě v roce 1990 dosahovaly hodnoty 46 Mt CO<sub>2</sub>eq). Naopak mírný nárůst pozorujeme u emisí z petrochemie. K poklesu dochází i u produkce železa a oceli (o 35 %) nebo produkce hliníku (o 85 %). Od devadesátých let výrazně vzrostly emise z užívání chladicích látek, jež nahrazují dříve používané látky poškozující ozonovou vrstvu, které jsou dnes regulované Montrealským protokolem. Tyto emise vzrostly z nuly na 88,4 Mt CO<sub>2</sub>eq v roce 2014. Od té doby dochází k jejich poklesu, přičemž v roce 2019 dosahovaly hodnoty 80,3 Mt CO<sub>2</sub>eq.
* __Spalování v domácnostech, institucích a zemědělství:__ Emise klesly oproti roku 1990 o 27 % na 519 mil. tun CO<sub>2</sub>eq ročně. Jedná se o emise z topení a ohřevu vody (pokud energie není dodávána z teplárny), vaření apod. Také sem patří spalování pohonných hmot v zemědělství a lesnictví.
* __Spalování v průmyslu a stavebnictví:__ Emise klesly o 41 % na 429 mil. tun CO<sub>2</sub>eq v roce 2019. Emise pocházejí ze spalování fosilních paliv pro potřeby průmyslu, typicky když je při výrobě potřeba něco zahřívat (při tavení, sušení, destilaci atd.).  
Například emise ze spalování v těžkém průmyslu (výroba železa a oceli) klesly do roku 2019 na polovinu.
* __Zemědělství:__ Emise ze zemědělského sektoru klesly od roku 1990 o 21 % na 382 mil. tun CO<sub>2</sub>eq ročně. Emise pocházejí především z chovu hospodářských zvířat a z obdělávání půdy a s tím spojenými emisemi N<sub>2</sub>O.  
K omezení emisí metanu ze zemědělství by vedlo snížení počtu chovaného dobytka (a s tím související snížení spotřeby hovězího masa a mléčných výrobků), změna nakládání se statkovými hnojivy (například jejich stabilizací v bioplynových stanicích) a méně intenzivní hnojení průmyslovými hnojivy. Omezení chovu dobytka však může mít i negativní dopad na kvalitu půdy, dostupnost přírodního hnojiva atd.  
* __Odpadové hospodářství:__ Emise z odpadového hospodářství klesají od poloviny 90. let. Do roku 2019 klesly o 34 % na 114 mil. tun CO<sub>2</sub>eq ročně. Produkují je především skládky odpadu, ze kterých do atmosféry uniká metan. Ten vzniká rozkladem biologicky rozložitelného materiálu (papíru, kartonu, textilií a bioodpadu) v tělese skládky.
* __Jiné:__ Jedná se o emise, které nejsou zahrnuté v předchozích kategoriích. Emise setrvale klesají – od roku 1990 klesly o 70 % na 8 mil. tun CO<sub>2</sub>eq v roce 2019.

## Poznámky k datům o emisích

* Emisní inventura poskytovaná Eurostatem využívá formát a strukturu dat CRF (common reporting format), veškerá metodika k výpočtům a reportingu je na stránkách národního programu inventarizace emisí ([NGGIP - national greenhouse gas inventory programme](https://www.ipcc-nggip.iges.or.jp/)) a je závazná pro všechny státy [UNFCCC](https://cs.wikipedia.org/wiki/R%C3%A1mcov%C3%A1_%C3%BAmluva_OSN_o_zm%C4%9Bn%C4%9B_klimatu).
* Data o emisích poskytují Eurostatu jednotlivé země EU – tedy data za Českou republiku reportovala přímo Česká republika, konkrétně skrze Evropskou agenturu pro životní prostředí.
* Údaje odpovídají emisím vyprodukovaným v dané zemi, avšak vzhledem k vývozu a dovozu zboží nemusejí odpovídat emisím vzniklých ze spotřeby v dané zemi. ČR například do dalších zemí EU vyváží elektřinu, ocel, automobily apod. a dováží zboží z jiných zemí EU nebo z Číny. Zahrnutí letecké dopravy je podobně problematické – zobrazený příspěvek letecké dopravy odpovídá emisím vyprodukovaným lety z letišť v EU. Je tedy pravděpodobně podhodnocený a neodpovídá zcela množství emisí, které Evropané způsobí (typicky např. let člověka z Vídně do Limy s přestupem v Atlantě se započítá do zobrazených emisí jen jako Vídeň–Atlanta, zatímco emise z letu Atlanta–Lima se započtou USA). Není také započítáno, že emise vypuštěné vysoko v atmosféře mají přibližně dvojnásobný efekt.
