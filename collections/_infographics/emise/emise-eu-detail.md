---
layout:         infographic
title:          "Emise skleníkových plynů v EU podle sektorů detailně"
slug:           "emise-eu-detail"
redirect_from:  "/emise-eu-detail"
published:      2022-07-14
weight:         51
tags-scopes:    [ eu ]
tags-topics:    [ emise ]
caption:        "Rozložení celkových emisí skleníkových plynů (v tunách CO<sub>2</sub> ekvivalentu) v EU za rok 2019 v jednotlivých sektorech lidské činnosti. Roční objem emisí Evropské unie je 3&thinsp;734,54 mil. tun (údaj z roku 2019). V přepočtu na obyvatele to je 8,36 tun CO<sub>2</sub>eq/obyvatele."
data-our:       "https://docs.google.com/spreadsheets/d/1SUaWGbKA3TVcXd-ZXH0zNXVZGikcX8iTPJTzGihubHQ/edit?usp=sharing"
data-orig:  [   
    ["Eurostat", "https://ec.europa.eu/eurostat/web/products-datasets/-/ENV_AIR_GGE"]
]
---

## Jak číst tento graf?

Všechny hodnoty v grafu jsou <glossary id="antropogennisklenikoveplyny">antropogenní emise</glossary> skleníkových plynů CO<sub>2</sub>, N<sub>2</sub>O, CH<sub>4</sub>, HFC, PFC, SF<sub>6</sub>, NF<sub>3</sub> vyjádřené jako <glossary id="co2eq">CO<sub>2</sub>eq</glossary>. Jednotka CO<sub>2</sub> ekvivalent zohledňuje dlouhodobý efekt skleníkových plynů v atmosféře a převádí je na množství CO<sub>2</sub>, které by mělo stejný efekt. Více viz článek [Global warming potential](https://en.wikipedia.org/wiki/Global_warming_potential).

Roční objem emisí Evropské unie je 3&thinsp;734,54 mil. tun CO<sub>2</sub>eq (údaj z roku 2019). __V přepočtu na obyvatele to je 8,36 tun CO<sub>2</sub>eq/obyvatele.__ Zobrazujeme emise EU-27, tedy zemí, které byly k roku 2021 členy EU (data tak nezahrnují Velkou Británii).

## Co znamenají jednotlivé sektory?

* __Energetika:__ 972,3 milionů tun CO<sub>2</sub> (26,0 % celkových emisí, tedy 2,18 t CO<sub>2</sub>eq na obyvatele ročně). Emise v energetice pochází především z výroby elektřiny a tepla (765,6 mil. tun, či 20,5 % celkových emisí ročně). Dále z úniků při težbě paliv (66,1 mil. tun, resp. 1,8 % celkových emisí), výroby a úpravy paliv (38,6 mil. tun, 1,0 % celkových emisí) a zpracování ropy (102,0 mil. tun, resp. 2,7 % celkových emisí). Emise skleníkových plynů původem z energetiky je možné snížit energetickými úsporami a rozvojem obnovitelných a nízkouhlíkových zdrojů energie.
* __Doprava:__ 967,6 mil. tun CO<sub>2</sub> (25,9 % celkových emisí, 2,17 t CO<sub>2</sub>eq na obyvatele ročně). Osobní automobilová doprava vyprodukuje 484,7 mil. tun CO<sub>2</sub> (13,0 %) ročně, zatímco nákladní a autobusová doprava je zodpovědná za 297,8 mil. tun CO<sub>2</sub> (8,0 %). Vlaková doprava je v grafu započtena, ale je příliš malá na to, aby se zobrazila (4,2 mil. tun CO<sub>2</sub>eq, což je 0,1 % celkových ročních emisí). Emise z letecké dopravy jsou 148,1 mil. tun CO<sub>2</sub> (4,0 %, 330 kg na obyvatele ročně) a odpovídá emisím vyprodukovaným lety z letišť v EU. Pravděpodobně tedy zcela neodpovídá množství emisí, které Evropané způsobí (typicky např. let člověka z Vídně do Limy s přestupem v Atlantě se započítá do zobrazených emisí jen jako Vídeň–Atlanta, zatímco emise z letu Atlanta–Lima se započtou USA). Není také započítáno, že emise vypuštěné vysoko v atmosféře mají přibližně dvojnásobný efekt. Snížit emise z dopravy je možné přechodem na nízkouhlíková paliva (např. na elektřinu, biometan nebo vodík), zvýšením podílu vlakové a autobusové dopravy a snížením nutnosti přepravy (což může znamenat třeba bydlet blíže práci).
* __Spalování v domácnostech, institucích a zemědělství:__ 519,25 mil. tun CO<sub>2</sub> (13,9 % celkových emisí, tedy 1,16 t CO<sub>2</sub>eq na obyvatele ročně). Jde o topení a ohřev vody (pokud energie není dodávána z teplárny), vaření apod. Také sem patří spalování pohonných hmot v zemědělství a lesnictví.
* __Spalování v průmyslu:__ 428,93 mil. tun CO<sub>2</sub> (11,5 % celkových emisí, tedy 960 kg CO<sub>2</sub>eq na obyvatele ročně). Emise, které pochází ze spalování fosilních paliv pro potřeby průmyslu, typicky když je při výrobě potřeba něco zahřívat (destilace, sušení, tavení apod.).
* __Zemědělství:__ 381,65 mil. tun CO<sub>2</sub>eq (10,2 % celkových emisí, 850 kg CO<sub>2</sub>eq na obyvatele ročně). Emise v zemědělství pochází především z chovu hospodářských zvířat (220,65 mil. tun) v podobě emisí metanu a také z obdělávání půdy a s tím spojenými emisemi N<sub>2</sub>O (149,95 mil. tun CO<sub>2</sub>eq). K omezení emisí metanu ze zemědělství by pomohlo snížení počtu chovaného dobytka (a s tím související snížení spotřeby hovězího masa a mléčných výrobků), správné nakládání se statkovými hnojivy (například jejich stabilizací v bioplynových stanicích) a méně intenzivní hnojení průmyslovými hnojivy.
* __Průmyslové procesy:__ 343,33 mil. tun CO<sub>2</sub> (9,2 % celkových emisí, 770 kg CO<sub>2</sub>eq na obyvatele ročně). Emise z průmyslových procesů, při kterých dochází k uvolňování skleníkových plynů do atmosféry jinak než spalováním fosilních paliv – výroba cementu, výroba železa a oceli apod. Konkrétní roční údaje jednotlivých položek: zpracování nerostných surovin 104,97 Mt (2,8 %), chlazení a klimatizace 80,33 Mt (2,2 %), zpracování kovů 75,29 Mt (2,0), chemický průmysl 56,61 Mt (1,5 %).
* __Odpadové hospodářství:__ 113,54 mil. tun CO<sub>2</sub>eq ročně (3,0 % celkových emisí, 250 kg CO<sub>2</sub>eq na obyvatele ročně). Emise z odpadového hospodářství produkují především skládky odpadu, ze kterých do atmosféry uniká metan, který vzniká rozkladem biologicky rozložitelného materiálu v tělese skládky. Řešením je zákaz skládkování využitelných odpadů po vzoru většiny zemí EU a využití biologicky rozložitelných odpadů k produkci biometanu pro užití namísto zemního plynu například v dopravě.

Pro snadnější možnost srovnávání emisí [napříč státy EU](/infografiky/emise-vybrane-staty) vynecháváme kategorii lesnictví a využití půdy (která bývá označována _LULUCF_ podle anglického _Land use, land use change, forestry_). Díky ukládání uhlíku v zeleni má totiž tato kategorie ve většině států EU záporné emise, což komplikuje vizualizaci. Sektor LULUCF se také často ze srovnávání [vynechává](https://climateactiontracker.org/methodology/indc-ratings-and-lulucf/), protože jednak obsahuje vysokou nejistotu v datech, neboť záporné hodnoty mohou zakrývat _strukturální_ emise z energetiky, průmyslu a zemědělství, a jednak je tento sektor náchylnější na výkyvy v čase. Právě v Česku jsme v posledních letech svědky výrazného výkyvu kvůli masivní těžbě dřeva při kůrovcové kalamitě. Na úrovni EU emise v tomto sektoru dosáhly v roce 2019 záporné hodnoty −237,21 Mt CO<sub>2</sub>eq.

## Poznámky k datům o emisích

Emisní inventura poskytovaná Eurostatem využívá formát a strukturu dat CRF (_Common Reporting Format_). Veškerá metodika k výpočtům a reportingu je na stránkách národního programu inventarizace emisí ([NGGIP - national greenhouse gas inventory programme](https://www.ipcc-nggip.iges.or.jp/)) a je závazná pro všechny státy [UNFCCC](https://cs.wikipedia.org/wiki/R%C3%A1mcov%C3%A1_%C3%BAmluva_OSN_o_zm%C4%9Bn%C4%9B_klimatu). Data o emisích poskytují Eurostatu jednotlivé země EU – data za Českou republiku sestavuje ČHMÚ, podílí se na tom ovšem více českých institucí.

Údaje odpovídají emisím vyprodukovaným v Evropské unii, avšak vzhledem k vývozu a dovozu zboží nemusejí odpovídat emisím vzniklých ze spotřeby. Země EU např. do třetích zemí mimo EU vyváží ocel, automobily apod. a dováží zboží z jiných třetích zemí, např. z Číny. Zahrnutí letecké dopravy je podobně problematické - zobrazený příspěvek letecké dopravy odpovídá emisím vyprodukovaným lety z letišť v Unii. Je tedy pravděpodobně podhodnocený a neodpovídá zcela množství emisí, které Evropané způsobí (typicky např. let člověka z Vídně do Limy s přestupem v Atlantě se započítá do zobrazených emisí jen jako Vídeň–Atlanta, zatímco emise z letu Atlanta–Lima se započtou USA). Není také započítáno, že emise vypuštěné vysoko v atmosféře mají přibližně dvojnásobný efekt.
