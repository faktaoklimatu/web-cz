---
layout:     infographic
title:      "Emise skleníkových plynů v ČR podle sektorů"
slug:       "emise-cr"
redirect_from: ["/emise-cr", "/emise-cr-detail", "/infografiky/emise-cr-detail"]
published:  2019-07-20
weight:     50
tags-scopes: [ cr ]
tags-topics: [ emise ]
caption:    "Rozložení celkových emisí skleníkových plynů (v tunách CO<sub>2</sub> ekvivalentu) v ČR za rok 2021 v jednotlivých sektorech lidské činnosti. Roční objem emisí České republiky je 119,41 mil. tun (údaj z roku 2021). V přepočtu na obyvatele to je 11,38 t CO<sub>2</sub>eq/obyvatele."
dataset:    "emise-cr"
autogenerated: "WARNING! This text got autogenerated in faktaoklimatu/data-analysis on 2023-10-02. Do not change here, fix it in the source notebook."
---

## Jak číst tento graf?

Všechny hodnoty v grafu jsou <glossary id="antropogennisklenikoveplyny">antropogenní emise</glossary> skleníkových plynů CO<sub>2</sub>, N<sub>2</sub>O, CH<sub>4</sub>, HFC, PFC, SF<sub>6</sub>, NF<sub>3</sub> vyjádřené jako <glossary id="co2eq">CO<sub>2</sub>eq</glossary>. Jednotka CO<sub>2</sub> ekvivalent zohledňuje dlouhodobý efekt skleníkových plynů v atmosféře a převádí je na množství CO<sub>2</sub>, které by mělo stejný efekt. Více viz článek [Global warming potential](https://en.wikipedia.org/wiki/Global_warming_potential).

Roční objem emisí České republiky je 119,41 mil. tun CO<sub>2</sub>eq (údaj z roku 2021). __V přepočtu na obyvatele to je 11,38 t CO<sub>2</sub>eq/obyvatele.__

## Co znamenají jednotlivé sektory?

* __Výroba elektřiny a tepla:__ 39,31 milionů tun CO<sub>2</sub> (32,9 % celkových emisí, 3,75 t CO<sub>2</sub>eq na obyvatele ročně). Emise v energetice pochází především ze spalování hnědého uhlí a zemního plynu v elektrárnách (30,61 milionů tun, resp. 25,63 % celkových ročních emisí) a dále z tepláren (8,70 mil. tun, či 7,3 % celkových emisí ročně). Největším jednotlivým emitentem CO<sub>2</sub> jsou elektrárny v Počeradech (pět hnědouhelných bloků a jeden na zemní plyn), které ročně vyprodukují 5,39 mil. tun CO<sub>2</sub>, což je 4,5 % celkových emisí České republiky. Pět největších českých fosilních elektráren, Počerady, Ledvice, Prunéřov, Tušimice a Chvaletice, vyprodukují ročně více emisí CO<sub>2</sub> než veškerá silniční doprava. Emise skleníkových plynů původem z energetiky je možné snížit energetickými úsporami a rozvojem obnovitelných a nízkouhlíkových zdrojů energie.
* __Průmysl:__ 33,43 mil. tun CO<sub>2</sub> (28,0 % celkových emisí, 3,18 t CO<sub>2</sub>eq na obyvatele ročně). V této kategorii jsou zahrnuty tři druhy emisí. Za prvé jde o emise ze spalování fosilních paliv v průmyslu (např. koksu ve vysokých pecích nebo zemního plynu v cementárně). Za druhé jde o procesní emise, které vznikají chemickou reakcí při výrobním procesu – například při redukci uhlíku z železné rudy nebo při kalcinaci vápence při výrobě cementu. Za třetí jde o úniky skleníkových plynů související s průmyslem – například úniky F-plynů při jejich používání v chladících průmyslových produktech nebo úniky metanu při těžbě uhlí či v plynárenské infrastruktuře.
* __Doprava:__ 19,27 mil. tun CO<sub>2</sub> (16,1 % celkových emisí, 1,84 t CO<sub>2</sub>eq na obyvatele ročně). Osobní automobilová doprava vyprodukuje 11,18 mil. tun CO<sub>2</sub> (9,4 %) ročně, zatímco nákladní a autobusová doprava je zodpovědná za 7,35 mil. tun CO<sub>2</sub> (6,2 %). Vlaková doprava je v grafu započtena, ale je příliš malá na to, aby se zobrazila (0,23 mil. tun CO<sub>2</sub>eq, což je 0,2 % celkových ročních emisí). Emise z letecké dopravy jsou 0,39 mil. tun tun CO<sub>2</sub> (0,3 %, 37,2 kg na obyvatele ročně) a odpovídá emisím vyprodukovaným lety z letišť v ČR. Je tedy pravděpodobně podhodnocený (mnoho Čechů létá z Vídně či Bratislavy) a neodpovídá zcela množství emisí, které Češi způsobí (typicky např. let českého člověka do New Yorku s přestupem v Amsterdamu se započítá do zobrazených emisí jen jako Praha–Amsterdam, zatímco emise z letu Amsterdam–New York se započtou Nizozemsku). Není také započítáno, že emise vypuštěné vysoko v atmosféře mají přibližně dvojnásobný efekt. Snížit emise z dopravy je možné přechodem na alternativní druhy pohonu (např. na biometan, CNG, vodík nebo na elektřinu při souběžné transformaci energetiky), zvýšením podílu hromadné (vlakové a autobusové) dopravy a snížením počtu vozidel na silnicích. Objem silniční dopravy lze snížit zvýšením obsazeností vozidel (spolujízdou) či obecně snížením nutnosti dopravy (např. prací na dálku).
* __Budovy:__ 11,62 mil. tun CO<sub>2</sub> (9,7 % celkových emisí, tedy 1,11 t CO<sub>2</sub>eq na obyvatele ročně). Jde o topení a ohřev vody v domácnostech, kancelářích a institucích (pokud energie není dodávána z teplárny) a také o vaření plynem. Průmyslové budovy jsou zahrnuty v kategorii Průmysl.
* __Zemědělství:__ 9,07 mil. tun CO<sub>2</sub>eq (7,6 % celkových emisí, 0,86 t CO<sub>2</sub>eq na obyvatele ročně). Emise v zemědělství pochází především z chovu hospodářských zvířat (4,41 mil. tun) v podobě emisí metanu a také z obdělávání půdy a s tím spojenými emisemi N<sub>2</sub>O (3,12 mil. tun CO<sub>2</sub>eq). Také sem patří spalování pohonných hmot v zemědělství a lesnictví. K omezení emisí metanu ze zemědělství by vedlo snížení počtu chovaného dobytka (a s tím související snížení spotřeby hovězího masa a mléčných výrobků), změna nakládání se statkovými hnojivy (například jejich stabilizací v bioplynových stanicích) a méně intenzivní hnojení průmyslovými hnojivy. Omezení chovu dobytka však může mít i negativní dopad na kvalitu půdy, dostupnost přírodního hnojiva atd.
* __Odpadové hospodářství:__ 5,70 mil. tun CO<sub>2</sub>eq ročně (4,8 % celkových emisí, 0,54 t CO<sub>2</sub>eq na obyvatele ročně). Emise z odpadového hospodářství produkují především skládky odpadu, ze kterých do atmosféry uniká metan. Ten vzniká rozkladem biologicky rozložitelného materiálu (papíru, kartonu, textilií a bioodpadu) v tělese skládky. Řešením může být zákaz skládkování využitelných odpadů po vzoru většiny zemí EU a využití biologicky rozložitelných odpadů k produkci biometanu, který se namísto zemního plynu může využít například v dopravě.

Pro snadnější možnost srovnávání emisí [napříč státy EU](/infografiky/emise-vybrane-staty) vynecháváme kategorii lesnictví a využití půdy (která bývá označována _LULUCF_ podle anglického _Land use, land use change, forestry_). Díky ukládání uhlíku v zeleni má totiž tato kategorie ve většině států EU záporné emise, což komplikuje vizualizaci. Sektor LULUCF se také často ze srovnávání [vynechává](https://climateactiontracker.org/methodology/indc-ratings-and-lulucf/), protože jednak obsahuje vysokou nejistotu v datech, neboť záporné hodnoty mohou zakrývat _strukturální_ emise z energetiky, průmyslu a zemědělství, a jednak je tento sektor náchylnější na výkyvy v čase. Právě v Česku jsme v posledních letech svědky výrazného výkyvu kvůli masivní těžbě dřeva při kůrovcové kalamitě. Za rok 2021 byly podle odhadů emise v tomto sektoru _kladné_ ve výši 8,36 Mt CO<sub>2</sub>eq.

## Poznámky k datům o emisích
Emisní inventura poskytovaná Eurostatem využívá formát a strukturu dat CRF (_Common Reporting Format_). Veškerá metodika k výpočtům a reportingu je na stránkách národního programu inventarizace emisí ([NGGIP – national greenhouse gas inventory programme](https://www.ipcc-nggip.iges.or.jp/)) a je závazná pro všechny státy [UNFCCC](https://cs.wikipedia.org/wiki/R%C3%A1mcov%C3%A1_%C3%BAmluva_OSN_o_zm%C4%9Bn%C4%9B_klimatu). Data o emisích poskytují Eurostatu jednotlivé země EU – data za Českou republiku sestavuje ČHMÚ, podílí se na tom ovšem více českých institucí.

Údaje odpovídají emisím vyprodukovaným v dané zemi, avšak vzhledem k vývozu a dovozu zboží nemusejí odpovídat emisím vzniklých ze spotřeby v dané zemi. ČR například do dalších zemí EU vyváží elektřinu, ocel, automobily apod. a dováží zboží z jiných zemí EU nebo z Číny. Zahrnutí letecké dopravy je podobně problematické – zobrazený příspěvek letecké dopravy odpovídá emisím vyprodukovaným lety z letišť v ČR. Je tedy pravděpodobně podhodnocený (mnoho Čechů létá z Vídně či Bratislavy) a neodpovídá zcela množství emisí, které Češi způsobí (typicky např. let českého člověka do New Yorku s přestupem v Amsterdamu se započítá do zobrazených emisí jen jako Praha–Amsterdam, zatímco emise z letu Amsterdam–New York se započtou Nizozemsku). Není také započítáno, že emise vypuštěné vysoko v atmosféře mají přibližně dvojnásobný efekt.
