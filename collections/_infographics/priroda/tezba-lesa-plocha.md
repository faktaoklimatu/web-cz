---
layout:        infographic
title:         "Plocha jehličnanů vytěžená v letech 2016–2020"
slug:          "tezba-lesa-plocha"
redirect_from: "/tezba-lesa-plocha"
published:     2021-10-25
weight:        100.2
tags-scopes:   [ cr ]
tags-topics:   [ priroda ]
caption:       "Naprostou většinu těžby v letech 2016–2020 tvořila nahodilá těžba, která je převážně spojena s kůrovcovou kalamitou. Těžil se hlavně smrk a nejvíce postižen byl Kraj Vysočina a také Olomoucký a Moravskoslezský kraj."
---

{% include preview-box.html
    title="Kolik jehličnatého lesa bylo vytěženo v krajích?"
    text=""
    slug="tezba-lesa-vyvoj"
%}

## Co je v grafice zobrazeno?

- Plocha jehličnatého lesa vytěženého v jednotlivých krajích v letech 2016–2020, která pro celé území ČR odpovídá obdélníku o rozloze cca 56 x 26 km[^1].
- Největší část této plochy připadá na Kraj Vysočina, dále následují Jihočeský, Olomoucký a Moravskoslezský kraj. Lesy jsou však v různých krajích různě velké a mají jiné poměrné zastoupení jehličnatých a listnatých dřevin, proto větší vytěžená plocha automaticky neznamená horší situaci v daném kraji. Přesto například Kraj Vysočina přišel v tomto období o celou pětinu svých jehličnatých lesů. Další informace o těžbě ukazuje infografika [Kolik jehličnatého lesa bylo vytěženo v krajích](/infografiky/tezba-lesa-vyvoj), z níž je zároveň dobře patrný současný trend, kdy se kůrovcová kalamita pozvolna přesouvá ze severovýchodní části Česka na západ a jih.

## Vysvětlení pojmů a metodické poznámky

- Les – v tomto textu a infografice vycházíme z definice lesa podle Organizace pro výživu a zemědělství (FAO)[^10], která se používá v rámci Národní inventarizace lesů (NIL). Chápeme zde les jako souvislý porost jehličnatých nebo listnatých stromů, který je charakteristický svým druhovým složením a vlastním mikroklimatem[^11].
- Data o těžbě pocházejí z portálu [Kůrovcová mapa](https://www.kurovcovamapa.cz/), který je výsledkem spolupráce autorů monitorovacího projektu Kůrovcové INFO[^12] a Specializovaného pracoviště dálkového průzkumu země Ústavu pro hospodářskou úpravu lesů (ÚHÚL) ve Frýdku-Místku, které pracuje s družicovými snímky.

## Další data a souvislosti

- **S kůrovcovou kalamitou se potýká nejen Česko, ale i řada dalších evropských zemí**[^2]. Hmyz přitom nezasahuje pouze smrkový porost, jiný druh kůrovce najdeme například na borovici. Napadený les je u nás ve většině případů vytěžen, takže vznikají rozsáhlé holiny, což zásadně mění charakter krajiny a má dopady na celý ekosystém. **Obrovské jsou i hospodářské škody** a lesníkům výrazně narůstají také **náklady spojené s obnovou lesa**. Tyto ztráty se zatím snaží co nejvíce kompenzovat stát, který přispívá na vysazování stromků. Vzhledem k rychlosti ubývání našich lesů jsou to však miliardové položky ze státního rozpočtu[^3] a dlouhodobá udržitelnost tohoto postupu je přinejmenším diskutabilní.
- Kůrovcová kalamita a s ní související ztráty lesního porostu se negativně promítají také do celkového množství emisí České republiky. Zatímco zdravý les napomáhá zachycování uhlíku z atmosféry a ukládá jej na dlouhou dobu ve dřevě, dnes se v našich lesích děje pravý opak: uschlé stromy jsou vytěženy a často spáleny, a i když zůstanou na místě (například v bezzásahových zónách), dochází k uvolňování CO<sub>2</sub> do atmosféry při jejich rozkladu. Jinými slovy: **lesy v Česku jsou dnes producentem emisí a nemálo přispívají k uhlíkové bilanci země**[^2],[^4].

- **K rozvoji kalamity v Česku přispěly** kromě klimatické změny, dlouhodobě nevhodného způsobu hospodaření v lesích a špatného stavu lesních půd[^5] **i další faktory** – například **nedostatek kvalifikované pracovní síly a techniky** potřebné na těžbu a asanaci kůrovcového dříví, značná **rozdrobenost vlastnické struktury lesů** (na Vysočině je to více než 30 000 vlastníků s lesním majetkem o rozloze do 1 hektaru[^6]), **nepružný systém veřejných zakázek** a další.

## Zdroje a poznámky

[^1]: V českém prostředí se obvykle vyskytují údaje o těžbě měřené na objem (metry krychlové). Například Český statistický úřad (ČSÚ) uvádí, že v roce 2020 bylo vytěženo 35,8 milionu metrů krychlových dřeva bez kůry. Tyto údaje ale nedávají jasnou představu o vykácené ploše lesů. Navíc data z ČSÚ mohou být zatížena nepřesnostmi, které pramení z metodiky. ČSÚ totiž získává od lesníků údaje o objemech dřeva skrze dotazníky bez ověřování hodnot přímým měřením. Množství dřeva dodaného na pilu nemusí odpovídat vytěženému objemu v lese a dále může docházet k nepřiznání některých těžeb (kvůli daním) nebo k hlášení většího objemu těžby, než kolik dříví bylo skutečně vytěženo (kvůli dotacím).

[^2]: [Důsledky kůrovcové kalamity na budoucnost lesnictví ve střední Evropě.](https://www.vulhm.cz/dusledky-kurovcove-kalamity-na-budoucnost-lesnictvi-ve-stredni-evrope/) Výzkumný ústav lesního hospodářství a myslivosti, v. v. i. 

[^3]: [Zpráva o stavu lesa a lesního hospodářství České republiky v roce 2020.](https://eagri.cz/public/web/file/688968/Zprava_o_stavu_lesa_2020_web.pdf) Ministerstvo zemědělství ČR, 2021.

[^4]: [České lesy se staly významným emitentem skleníkových plynů](https://ekolist.cz/cz/publicistika/nazory-a-komentare/jakubn-hruska-ceske-lesy-se-staly-vyznamnym-emitentem-sklenikovych-plynu)

[^5]: Viz text [Proč umírají české jehličnaté lesy?](/explainery/umirani-ceskych-lesu)

[^6]: Bureš, P.: [Podpora hospodaření v lesích na Vysočině](https://www.lesprace.cz/casopis-lesnicka-prace-archiv/rocnik-88-2009/lesnicka-prace-c-4-09/podpora-hospodareni-v-lesich-na-vysocine)

[^10]: FAO (Food and Agriculture Organization of the United Nations) používá následující definici: Les představují pozemky s plochou větší než 0,5 ha s celkovým zápojem stromů o výšce alespoň 5 m dosahujícím 10 %. Dále jako les označuje pozemky se stromy schopnými dosáhnout výšky 5 m a zápoje 10 % na daném stanovišti. Do kategorie les se neřadí porosty s šířkou menší než 20 m (liniové porosty) a pozemky s převážně zemědělským nebo městským využitím. Dále do kategorie les nepatří větší vodní plochy a větší zpevněné cesty. Do kategorie les se však řadí pozemky, které jsou dočasně odlesněné (holé seče, kalamitní holiny, požářiště apod.), tedy pozemky, u nichž existuje předpoklad budoucího dosažení požadovaných 10 % zápoje stromů s výškou alespoň 5 m.

[^11]: V rámci Národní inventarizace lesů (NIL) je za les považován také dočasně odlesněný pozemek, tzn. holé seče nebo kalamitní holiny. Tato definice nezohledňuje, jak je pozemek veden v katastru nemovitostí (a vzniká tak nesrovnalost oproti datům z ČSÚ) ani jak pestrý je místní ekosystém (takže jako les označuje i hustě sázenou smrkovou monokulturu bez jakéhokoliv podrostu).

[^12]: stránky [www.kurovcoveinfo.cz](https://www.kurovcoveinfo.cz/)
