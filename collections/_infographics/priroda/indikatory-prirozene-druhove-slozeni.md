---
layout:        infographic
title:         "Indikátor: Přirozené druhové složení"
slug:          "indikatory-prirozene-druhove-slozeni"
redirect_from: "/indikatory-prirozene-druhove-slozeni"
published:     2025-05-22
weight:        105
tags-scopes:   [ svet ]
tags-topics:   [ priroda ]
caption:       "prípadné bla bla"
---


## Čeho si všímat?

Přirozené druhové složení lesa odpovídá podmínkám, ve kterých se daný typ lesa přirozeně vyskytuje. Kromě teploty a množství srážek hraje roli také složení podloží a půdy nebo orientace svahu ke světovým stranám. Pro zjištění, zda složení lesa skutečně odpovídá těmto přirozeným podmínkám, je potřeba znát alespoň základní druhy dřevin.

Obecně je nejsnazší orientovat se podle vegetačních stupňů[^veg-stupne] – od dubového v nížinách, přes bukový (do kterého se postupně přimíchává jedle), smrkový až po kosodřevinu v nejvyšších polohách ČR.

## Jaký stav českých lesů?

Pokud bychom do složení lesů nijak nezasahovali, většina českých lesů by byla listnatá (zhruba 65 %), především buková (asi 40 %)[^zprava-zp]. V současnosti ale většinu lesů (72 %) využíváme k produkci dřeva, čemuž přizpůsobujeme i jejich složení – nejčastější dřevinou v českých lesích je smrk[^zprava-les].

Smrk se přirozeně vyskytuje ve vyšších polohách (kolem 1000 m n. m.), ale často je vysazován i v nížinách, kde mu místní podmínky nevyhovují. Pokrývá téměř polovinu (46 %) rozlohy českých lesů a ve velkém tak nahrazuje teplomilnější druhy jako je buk a dub.

Průměrná míra přirozenosti druhového složení českých lesů je pouze 36 %, což znamená, že jen asi třetina stromů roste v prostředí, které odpovídá jejich přirozeným nárokům. Nejvyšší míru přirozenosti mají lesy v horských oblastech nad 700 m n. m. (kde se smrk vyskytuje přirozeně), z nichž některé se nacházejí v národních parcích (např. Krkonoše, Šumava), kde jsou často ponechány bez zásahu[^prirozenost-cr].

{% include expander-figure.html
   name="co-ohrozuje-prirozene-druhove-slozeni"
   class="contrast-figure"
   label="Co ohrožuje přirozené druhové složení lesa?"
   content="
- **Zvěř** – spárkatá zvěř (jeleni, daňci apod.) spásá nebo ohryzává semenáčky stromů a mladé stromky, čímž omezuje přirozenou obnovu.
- **Výsadba stanovištně nepůvodních druhů** – typickým příkladem je smrk, který je sice vhodnou hospodářskou dřevinou, ale v Česku je často vysazován i v nižších polohách, kde nahrazuje jiné druhy, pro které je stanoviště příznivé.
- **Výsadba geograficky nepůvodních a invazních druhů** – druhy rostlin, které se v České republice přirozeně nevyskytují a svými vlastnostmi (např. efektivní způsoby rozmnožování, vyšší odolnost vůči nepříznivým podmínkám) můžou vytlačovat původní druhy. Z dřevin je to např. trnovník akát, dub červený nebo smrk omorika.
- **Choroby a škůdci** – jedná se o různé viry, plísně, podkorní či listožravý hmyz. Kromě „domácích“ chorob se v ČR vyskytují i různé nepůvodní patogeny, vůči kterým jsou naše přirozené druhy stromů jen málo odolné. Kvůli nepůvodním chorobám (např. plíseň olšová nebo nekróza jasanu) v posledních letech vyhynuly například celé porosty olší nebo jasanů.
"
%}

## Jak přirozené druhové složení lesů podporovat?
Mezi postupy, které podporují přirozené druhové složení lesa, patří např.:
- **Snížení stavů spárkaté zvěře**
- **Podpora přirozené obnovy** – ponechávání lesa k přirozené obnově namísto umělé výsadby stromů, které neodpovídají podmínkám.
- **Výsadba přirozených druhů** – při umělé výsadbě by měly být vysazovány druhy, které odpovídají podmínkám prostředí. 
- **Výběrná těžba místo holoseče** – při výběrné těžbě dochází k těžbě jednotlivých stromů. Místa vytěžených stromů tak mohou obsazovat druhy, které by se v dané lokalitě přirozeně vyskytovaly[^vyberna-tezba].

## Zdroje a poznámky
Odbornou konzultaci k textu poskytli odborníci z Mendlovy univerzity v Brně.

[^veg-stupne]: Česká republika je rozdělená do [8 vegetačních stupňů](https://is.muni.cz/el/1431/jaro2010/z0005/18118868/index_VS.html) nazvaných podle hlavních dřevin, které se v daném stupni vyskytují. 
[^vyberna-tezba]: Pro obnovu přirozeného druhového složení má však výběrná těžba největší význam v případě, že se na dané lokalitě přirozené druhy již vyskytují a mohou tak volná místa obsadit.
[^zprava-zp]: Zdroj: [Zpráva o životním prostředí České republiky](https://mzp.gov.cz/system/files/2025-03/Zpráva%20o%20životním%20prostředí%20ČR%202023_1.pdf).
[^zprava-les]: Zdroj: [Zpráva o stavu lesa a lesního hospodářství České republiky](https://mze.gov.cz/public/portal/mze/-a66174---MSWGkkuf/zprava-o-stavu-lesa-a-lesniho-hospodarstvi-ceske-republiky-v-roce-2023?_linka=a634028)
[^prirozenost-cr]: Zdroj: [Národní inventarizace lesů v České republice - výsledky druhého cyklu 2011-2015](https://nli.gov.cz/wp-content/uploads/2019_kniha_nil2_web.pdf)

