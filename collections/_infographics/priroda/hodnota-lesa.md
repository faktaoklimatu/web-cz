---
layout:        infographic
title:         "Hodnota lesa pro přírodu a společnost"
slug:          "hodnota-lesa"
redirect_from: "/hodnota-lesa"
published:     2023-04-26
weight:        105
tags-scopes:   [ svet ]
tags-topics:   [ priroda ]
caption:       "Důsledkem zúženého pohledu na hodnotu lesa, kdy pro jeho majitele je dřevo zpravidla jediným zdrojem příjmu, je jednostranné zaměření lesního hospodaření na produkční funkci. Ostatní důležité funkce lesa pak ustupují do pozadí – ke škodě člověka i přírody."
---

## Co vidíme v grafice?

{% include preview-box.html
    class="smaller-preview-box"
    title="Další souvislostí v delším textu:"
    slug="ekonomicka-hodnota-prirody"
%}

- Z grafiky je na první pohled zřejmé, že potenciál [přírodního kapitálu](/explainery/ekonomicka-hodnota-prirody) lesů dnes využíváme jen velmi omezeně: z **deseti hlavních funkcí lesa přinese jeho vlastníkovi nějaké finance pouze produkce dřeva**. Logicky pak v takovém lese najdeme především dřeviny, které rostou rychle a jejichž dřevo se dobře prodává – například smrk. Přitom všechny zbývající funkce lesa uvedené v grafice jsou neméně klíčové jak pro přírodu, tak pro člověka a zásadním způsobem přispívají ke kvalitě a rozmanitosti života na naší planetě.
- Hned několik z nich bezprostředně souvisí s klimatem. Díky své sekvestrační funkci les **pomáhá s <glossary id="mitigace">mitigací</glossary> klimatické změny** – stromy i lesní půda zadržují velké množství uhlíku, který by se jinak formou skleníkových plynů uvolnil do atmosféry. Zároveň les **pomáhá i s <glossary id="adaptace">adaptací</glossary> na klimatickou změnu** – zmírňuje například letní vedra díky svému mikroklimatu a zvlhčuje vzduch, lesy mohou fungovat i jako částečná ochrana během povodní (v důsledku změny klimatu roste častost a intenzita [extrémních srážek](/explainery/vliv-klimatu-na-extremy-prirucka#povodn%C4%9B)). Významná je rovněž funkce **ochrany půdy před erozí a degradací**.

## Čím jsou lesy ohroženy v ČR?

{% include preview-box.html
    class="smaller-preview-box"
    title="Podrobněji o ohrožení českých lesů a o dopadech na jejich vlastníky"
    slug="umirani-ceskych-lesu,16-obnova-lesu-po-kurovci"
%}

- [V ČR stoupla za posledních 60 let průměrná teplota o 2 °C](/infografiky/teplota-cr), což odpovídá přibližně 300 m nadmořské výšky – pro smrky ve středních polohách byla tato změna příliš náhlá a výsledky dnes můžeme snadno pozorovat například [na Vysočině](/infografiky/tezba-lesa-vyvoj). Oteplování přitom bude ještě minimálně několik dekád [pokračovat](/infografiky/koncept-uhlikovy-rozpocet), a protože ČR se vzhledem ke své vnitrozemské poloze otepluje přibližně [dvakrát rychleji](/infografiky/teplota-cr) než světový průměr, lze **v Česku očekávat oteplení nejméně o čtyři stupně oproti předindustriálnímu období**. Tedy za předpokladu, že se lidstvu podaří udržet celosvětový nárůst teploty okolo hranice 2 °C ([a neoteplí se více](/infografiky/emisni-scenare-pariz)). To mimo jiné znamená, že smrkům se u nás bude v druhé polovině století dařit už jen v horských polohách, kde pro ně bude stále ještě dost chladno a vlhko. Kvůli častějším a intenzivnějším suchům ale budou postupně víc a víc strádat i jiné druhy dřevin – s výjimkou těch, jež jsou na teplé a suché klima dobře uzpůsobeny, jako třeba dub. (Roční úhrn srážek na našem území sice zůstává dlouhodobě víceméně stejný,[^uhrn-srazek-cr] mění se však jejich rozložení v průběhu roku, například prší intenzivněji, ale méně často, což lépe zvládají právě suchomilnější dřeviny.)
- Kromě změny klimatu má na kondici lesů v Česku významný dopad také **vyčerpaná a překyselená půda** v řadě oblastí **a důsledky pěstebních postupů používaných v minulosti** (velké plochy jednodruhových lesů se stejně starými stromy, navíc rostoucími příliš blízko u sebe).

## Čím jsou lesy ohroženy jinde ve světě?

- Kromě klimatické změny představuje z globálního hlediska největší problém probíhající **intenzivní odlesňování**: za posledních 30 let zmizelo 420 milionů hektarů porostů, tedy více než jedna desetina světových lesů.[^fao-worlds-forests] Za téměř 90 % veškerého odlesnění v posledních dvou desetiletích přitom stojí zemědělství, hlavně pěstování palmy olejné, sóji a dalších monokultur (v Asii a Africe) a chov hospodářských zvířat (v Jižní Americe).[^fao-worlds-forests] Původní druhy fauny a flóry tím přicházejí o svůj domov a zdroje potravy a mnohé navždy mizí, což celý ekosystém víc a víc destabilizuje. Také místní lidé ztrácejí svůj zdroj obživy, tradiční způsob života i práci – plantáže i velké farmy často patří velkým nadnárodním společnostem, které k jejich obhospodařování do značné míry využívají stroje a produkty pak exportují pryč. Odlesněná krajina rovněž bývá zranitelnější vůči extrémním meteorologickým jevům, jako jsou například sucha či povodně, a místo aby fungovala jako dlouhodobé úložiště uhlíku, stává se sama zdrojem emisí skleníkových plynů – v současnosti to platí například pro amazonský prales.[^economist-amazon]
- **Evropské lesy** stále více **sužují požáry**. Týká se to zejména oblasti Středomoří. V roce 2021 shořelo jen v EU více než 550 000 hektarů lesů,[^jrc-forest-fires] během léta s vlnami veder v roce 2022 to bylo 700 000 hektarů[^euronews-forest-fires] (pro srovnání: to je více než čtvrtina všech lesů v ČR – za jediný rok). Rozsáhlé lesní požáry představují kromě jiného nemalé riziko pro bezpečnost a zdraví obyvatel (nejen samotný požár, ale i obrovské množství kouře z něj), škody na lidských obydlích a infrastruktuře a v neposlední řadě také velké ztráty kvalitního dříví. Ani s **kůrovcem** se nepotýkáme pouze v ČR, resp. středoevropském regionu – suché a teplé počasí v posledních letech vytváří vhodné podmínky pro jeho šíření na různých místech kontinentu a velké množství kůrovcového dříví bylo vytěženo například i ve Švédsku[^vulhm-dusledky] a dalších zemích.

## Zdroje a poznámky

[^uhrn-srazek-cr]: Infoviz.cz. [Průměrný roční úhrn srážek 1961–2022, Česká republika](https://www.infoviz.cz/graphic.php?ID=231).
[^fao-worlds-forests]: FAO, 2022. [The State of the World’s Forests 2022. Forest pathways for green recovery and building inclusive, resilient and sustainable economies](https://www.fao.org/documents/card/en/c/cb9360en). 166 stran. ISBN 978-92-5-135984-6.
[^economist-amazon]: The Economist, 2022. [The Brazilian Amazon has been a net carbon emitter since 2016](https://www.economist.com/interactive/graphic-detail/2022/05/21/the-brazilian-amazon-has-been-a-net-carbon-emitter-since-2016).
[^jrc-forest-fires]: San-Miguel-Ayanz, J., _et al._, 2021. [Forest Fires in Europe, Middle East and North Africa](https://effis-gwis-cms.s3.eu-west-1.amazonaws.com/effis/reports-and-publications/annual-fire-reports/Annual_Report_2021_final_topdf1.pdf), Publications Office of the European Union, Luxembourg, 2022, [doi:10.2760/34094](https://publications.jrc.ec.europa.eu/repository/handle/JRC130846).
[^euronews-forest-fires]: Euronews, 2022. [Forest fires have burned a record 700,000 hectares in the EU this year](https://www.euronews.com/my-europe/2022/08/18/forest-fires-have-burned-a-record-700000-hectares-in-the-eu-this-year).
[^vulhm-dusledky]: Výzkumný ústav lesního hospodářství a myslivosti, v. v. i., 2021. [Důsledky kůrovcové kalamity na budoucnost lesnictví ve střední Evropě](https://www.vulhm.cz/dusledky-kurovcove-kalamity-na-budoucnost-lesnictvi-ve-stredni-evrope/).
