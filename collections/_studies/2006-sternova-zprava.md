---
layout:     study
title:      "Sternova zpráva"
slug:       2006-sternova-zprava
redirect_from:
  - /2006-sternova-zprava
  - /2006_sternova-zprava
  - /studie/2006_sternova-zprava
published:  2019-10-16
weight:     180
tags-scopes: [ svet ]
tags-topics: [ ekonomika ]
caption:    "Ekonomická analýza dopadů klimatických změn a nákladů a přínosů opatření na na snížení emisí z roku 2006."
intro:      "Sternova zpráva je ekonomickou analýzou dopadů klimatických změn a nákladů a přínosů opatření na snížení emisí skleníkových plynů z roku 2006. Ukazuje, že přínosy silných a včasných opatření výrazně převyšují jejich náklady a ignorování klimatických změn povede ke snížení hospodářského růstu. Zpráva doporučuje investovat do opatření na snížení emisí cca 1 % HDP ročně, tedy podstatně méně než odhadované náklady na adaptaci a škody na hospodářství, pokud k radikálnímu snížení emisí nedojde. (Odhady nákladů na adaptaci a škody při scénáři _business-as-usual_ jsou 5–20 % celosvětového HDP). Zpráva se dále zaměřuje na nejúčinnější opatření pro snížení emisí skleníkových plynů."
study-title:        "Stern Review: The Economics of Climate Change"
study-author:       "Nicholas Stern"
study-institution:  "Cabinet Office - HM Treasury"
study-year:         2006
study-isbn:          "9780521700801"
study-url:          "https://www.cambridge.org/us/academic/subjects/earth-and-environmental-science/climatology-and-climate-change/economics-climate-change-stern-review?format=PB&isbn=9780521700801"
study-pdf:          "https://web.archive.org/web/20081211182219/http://www.hm-treasury.gov.uk/stern_review_final_report.htm"
metadata-extra: '<a href="http://amper.ped.muni.cz/gw/stern_review/stern_rev_cz32.pdf" id="study-link-3" class="btn btn-secondary">Shrnující zpráva v češtině (PDF)</a>'
summary: |
    **Okamžitá a účinná opatření na zmírnění klimatických změn se z ekonomického pohledu jednoznačně vyplatí.** Z dlouhodobého pohledu se jedná o strategii umožňující budoucí hospodářský růst a při vhodném provedení nebude omezovat růstové ambice rozvojových, ale ani rozvinutých zemí. Odhadovaná cena dopadů klimatických změn, pokud emise radikálně nesnížíme, je v rozsahu 5–20 % každoročního celosvětového HDP (hrubého domácího produktu), oproti tomu náklady na snížení emisí skleníkových plynů jsou přibližně 1 % HDP. Čím dříve potřebná opatření přijmeme, tím levnější bude jejich cena.
---

## Shrnutí

Pokud nebudeme jednat, skleníkové plyny v atmosféře mohou na konci století dosáhnout trojnásobného množství oproti předindustriálnímu období (kdy byla 280 <glossary id="ppm">ppm</glossary>). Teplota by v takovém případě narostla o více než 5 °C v celosvětovém průměru, což znamená více než 10 °C na mnoha místech na severní polokouli. Takové oteplení by mělo dramatické dopady na civilizaci: roztání ledovců by ohrozilo šestinu populace nedostatkem pitné vody, došlo by k výraznému poklesu výnosů v zemědělství a zvýšená mořská hladina by každoročně ohrožovala povodněmi až stovky milionů osob, kteří dnes žijí mimo záplavová území. Při současném vývoji mohou jen škody způsobené extrémními výkyvy počasí stát 0,5–1 % HDP již v polovině tohoto století a následně dále narůstat.

* **Analýza nákladů způsobených klimatickými změnami**
Klimatické změny (bez přijatých opatření na <glossary id="mitigace">mitigaci</glossary>) povedou k nákladům v hodnotě **nejméně 5 % celosvětového a každoročního HDP** (v sekci _Předpoklady a metodologie_ níže je přesnější popis, co to znamená). Zároveň zpráva upozorňuje, že se jedná o konzervativní odhad. Při zohlednění "netržních" nákladů (dopady na lidské zdraví a životní prostředí) a zpětných vazeb v klimatickém systému dochází zpráva k **hornímu odhadu 20 % celosvětového HDP** na řešení dopadů a škod. Celkový dopad klimatických změn bez opatření na jejich zmírnění lze tedy srovnat s dlouhodobým snížením spotřeby o 5–20 %.

* **Analýza nákladů na snížení emisí skleníkových plynů**
Odhadované náklady na stabilizaci emisí v atmosféře na úrovni 500–550 ppm <glossary id="co2eq">CO<sub>2</sub>eq</glossary> odpovídají **přibližně 1 % celosvětového HDP ročně.** Tato cena je vysoká, avšak přijatelná a nepředstavuje ohrožení budoucího hospodářského růstu, na rozdíl od nezmírněných klimatických změn. Zpráva připouští, že stabilizace na úrovni 450 ppm CO<sub>2</sub>eq by byla výrazně nákladnější a může již být mimo náš dosah (překročení této úrovně znamená, že oteplení s velkou pravděpodobností přesáhne 2 °C).

* **Účinná politická opatření na snížení emisí**
Klíčovou roli hrají tři oblasti: zpoplatnění emisí, podpora vývoje efektivnějších a nízkouhlíkových technologií a odstranění překážek ke změně chování spotřebitelů.
  * **Zpoplatnění emisí:** Z ekonomického pohledu jsou emise skleníkových plynů externalitou – jejich producenti nenesou plné náklady svého jednání, avšak převádí tuto cenu na společnost. Zpoplatnění emisí přenáší tuto cenu zpět na producenty, kteří tak mají pobídku snížit své emise a investovat do nových, čistších technologií. Z ekonomického pohledu je nejefektivnější mezinárodně jednotná cena za uhlíkové emise – snížení emisí bude probíhat tam, kde je lze realizovat nejlevněji.
  * **Podpora vývoje efektivnějších a nízkouhlíkových technologií:** Soukromý sektor je hlavním aktérem při výzkumu a vývoji nových technologií, vlády však mohou tento proces facilitovat a přispět k rychlejšímu rozšíření inovací.
  * **Odstranění překážek ke změně chování:** V některých případech může adaptaci efektivních technologií bránit nedostatek spolehlivých informací, transakční náklady nebo setrvačnost organizací a jednotlivců. Vhodné regulační nástroje mohou tyto překážky odstranit (příkladem jsou standardy pro budovy a elektrické spotřebiče).
  * <glossary id="adaptace">Adaptace</glossary> na klimatické změny v mnoha případech probíhá samovolně, neboť jednotlivci a firmy ve svém rozhodování zohledňují měnící se tržní podmínky i životní prostředí. Vlády však mohou přispívat k plánování v delších časových horizontech, například poskytováním kvalitních predikcí změn, přípravou na extrémní výkyvy v počasí a ochranou přírodních zdrojů.

* **Mezinárodní spolupráce je nezbytná**
Koordinovaná mezinárodní akce je stěžejní pro zmírnění klimatických změn a zvyšuje efektivity přijatých opatření. **Globální klima je veřejným statkem, jehož kvalita záleží na součinnosti všech zemí, zároveň však každá jednotlivá země má sama o sobě jen malý dopad.** Některé země tak mohou být v pokušení přenést odpovědnost za snižování emisí na ostatní země. Rámcová úmluva OSN o změně klimatu představuje platformu pro mezinárodní koordinaci. Cena za snížení emisí skleníkových plynů je mnohonásobně nižší než celospolečenské náklady dopadů nezmírněných klimatických změn, avšak odkládání účinné akce a přijetí potřebných opatření zvyšuje jejich cenu. Soukromý sektor se může stát hlavním aktérem změny při odstranění tržních selhání a vhodném nastavení pobídek. Klíčová je spolupráce na mnoha úrovních: mezi vládou, soukromým sektorem i občanskou společností v rámci jednotlivých zemí, ale také na globální úrovni při koordinaci všech zemí k dosažení společného cíle.

## Předpoklady a metodologie

Zpráva vychází z modelů klimatických změn publikovaných ve zprávách Mezivládního panelu pro změny klimatu (<glossary id="ipcc">IPCC</glossary>) a v dalších vědeckých publikacích. Zdůrazňuje, že vědecké závěry o změnách klimatu jsou spolehlivé, zároveň však není možné předpovědět s jistotou, kdy a jakým způsobem se dopady projeví. **Proto tým modeloval nejistotu a rizika pomocí moderních ekonomických nástrojů a porovnal odhady nákladů založené na různých metodologických postupech.**

Dopady klimatických změn a náklady na mitigaci jsou odlišně rozloženy v čase. Pro srovnání nákladů v různých obdobích studie používá diskontování založené na mezním užitku spotřeby a vychází z následujících předpokladů:

* Celosvětové HDP lze přepočíst na užitek na osobu, výpočty následně porovnávají celkový užitek v jednotlivých scénářích.
* Užitek budoucích generací má stejnou váhu jako užitek současné generace (váha užitku budoucích generací se snižuje jen velice mírně).
* V bohatších společnostech přinese určité zvýšení HDP relativně nižší zvýšení užitku v porovnání s chudšími společnostmi (zjednodušeně, je-li společnost dvakrát více bohatá, každý dodatečný dolar přinese poloviční užitek; společnost zde znamená jak různé regiony, tak různé generace v čase).
* Uvažovaný horizont dopadů klimatických změn je do roku 2200.
* Předpoklady studie o růstu HDP společně s agregací založenou na užitku jsou přibližně srovnatelné s prostým agregováním HDP s běžným diskontním faktorem 1,4 %.

Nejmírnější odhad ceny dopadů klimatických změn ve výši 5 % HDP tedy znamená, že celkový užitek při nezmírněných klimatických změnách bude srovnatelný s užitkem, ke kterému by vedlo trvalé snížení celosvětového HDP v každém roce vždy o 5 % předpokládané hodnoty HDP.

Zpráva porovnává cenu mitigace a dopadů změn pro **cílovou hladinu emisí v atmosféře 550 ppm**. Tato hodnota je určitým kompromisem mezi nižší hladinou emisí 450 ppm, která by předešla většině negativních dopadů změn, avšak již není reálně dosažitelná, a vyššími hodnotami emisí v atmosféře, které by sice byly levnější z pohledu mitigace, avšak náklady klimatických změn by byly výrazně vyšší a lze je jen obtížněji předvídat. Při cílové hladině 550 ppm studie také porovnává různé scénáře k dosažení tohoto cíle, lišící se rychlostí přijatých opatření. Čím dříve budou opatření přijata, tím méně prudké snižování bude potřeba.

**Studie používá tři metody pro odhad ekonomických dopadů klimatických změn a nákladů na jejich mitigaci:**

* **Dílčí analýzy:** Metody posuzující skutečný dopad klimatických změn na jednotlivé oblasti hospodářství, lidského života a na prostředí. Cena mitigace je podobně odhadnuta na základě cen různých technologií a strategií ke snížení emisí.
* **Komplexní ekonomické modely:** Integrované modely pro odhadnutí celkových ekonomických nákladů klimatických změn a makroekonomické modely popisující náklady a efekty přechodu globální ekonomiky na nízkouhlíkovou.
* **Porovnáním mezních nákladů:** Odhadnutím společenských nákladů způsobených každou další emitovanou tunou CO<sub>2</sub>eq a porovnáním s náklady na snížení emisí právě o 1 tunu CO<sub>2</sub>eq.

Tyto tři odlišné metody dochází k obdobným závěrům, **výnosy okamžitých a účinných opatření na snížení emisí jednoznačně převyšují jejich náklady.**

## Poznámky o zpracovateli

Lord Nicholas Stern je britský ekonom a akademik. Zprávu vypracoval tým britského ministerstva financí pod jeho vedením na zakázku britské vlády v letech 2005–2006. Při přípravě studie členové týmu navštívili mnoho institucí a zemí, například Brazílii, Kanadu, Čínu, Evropskou komisi, Indii, Japonsko, Rusko, Jihoafrickou republiku, USA a různé evropské země. Práce na studii také zahrnovala četné konzultace s ekonomy a dalšími vědci, politiky, zástupci byznysu i neziskové sféry.
