---
layout:      infographic
title:       "McKinsey: Scénář transformace elektroenergetiky ČR"
slug:        "2020-scenar-mckinsey"
redirect_from: "/2020-scenar-mckinsey"
published:   2021-06-07
weight:      95
tags-scopes: [ cr ]
tags-topics: [ energetika, opatreni ]
caption:     "Studie McKinsey hledá nákladově efektivní scénář dosažení snížení emisí v ČR o 55 % do roku 2030 a poté klimatické neutrality do roku 2050. Modeluje přitom vývoj nejen v energetice, ale i v průmyslu, zemědělství, dopravě a dalších odvětvích. Ukazuje, že dosažení těchto cílů v ČR je realistické a většina vynaložených investic se vrátí.
"
data-our:    "https://docs.google.com/spreadsheets/d/14CB428mF-_iHTgrLb2Dd0zJZ4xHUMdGhbr_FZ2fZy6k/edit"
data-orig:
  [[ "Studie", "https://www.mckinsey.com/cz/~/media/mckinsey/locations/europe and middle east/czech republic/our work/decarbonization_report_cz_vf.pdf" ]]
---

{% include includes-local/energeticke-scenare/jak-cist.md %}

## Metodické komentáře ke grafice

{% include includes-local/energeticke-scenare/rozdeleni-zdroju-2019.md %}

### Rozdělení zdrojů do kategorií: rok 2030

Oproti číslům ve studii upravujeme výrobu vodních elektráren tak, aby byla porovnatelná s [dalšími elektroenergetickými studiemi](/infografiky/srovnani-energetickych-scenaru-cr), tj. vynecháváme přečerpávací elektrárny. Pro samotné vodní elektrárny tedy odvozujeme plánovanou výrobu od současného koeficientu využití a plánovaného instalovaného výkonu.

Studie se také odlišuje v kategorizaci bioplynu, který oproti nám zařazuje do kategorie plyn. Přesné množství bioplynu ve scénáři není známé a dle vyjádření autorů je toto množství velmi malé, a tak jsme hodnoty ve scénáři neupravovali. Kategorie plyn zde tedy zahrnuje i malé množství bioplynu a kategorie biomasa a bioplyn ve skutečnosti zahrnuje pouze biomasu.

{% include includes-local/energeticke-scenare/emise.md %}

Pro studii McKinsey je ještě třeba zdůraznit, že ukazujeme úsporu emisí pouze z výroby elektřiny. Studie zahrnuje také transformaci dalších odvětví, která vede k celkovému snížení emisí o 55 % do roku 2030. Tyto celkové úspory infografika nevyčísluje (pro srovnatelnost s dalšími scénáři).

## O studii McKinsey

McKinsey je mezinárodní konzultační společnost, jejíž aktivity tematicky pokrývají širokou škálu odvětví. V roce 2008 česká pobočka této společnosti vydala zprávu "Náklady a potenciál snižování emisí skleníkových plynů v České republice", na kterou tato současná studie navazuje. Kromě České republiky McKinsey připravuje optimální scénáře dekarbonizace i pro další země, např. Nizozemsko či Polsko.

### Zaměření scénáře a použitá metodika

Cílem této studie bylo představit nákladově efektivní scénář snížení emisí skleníkových plynů České republiky odpovídající očekávaným cílům [Zelené dohody pro Evropu](/infografiky/svetove-dohody#2020--zelená-dohoda-pro-evropu). Studie se věnuje dekarbonizaci ve všech hlavních odvětvích produkujících skleníkové plyny, tedy energetice (včetně teplárenství), průmyslu, zemědělství, odpadovému hospodářství, zemědělství, využívání půdy (LULUCF), dopravě a budovám.

Pro každou kategorii studie představuje separátně scénář do roku 2030 a scénář do roku 2050, přičemž scénáře do roku 2030 souhrnně dosahují snížení emisí o 55 % (v souladu se Zelenou dohodou pro Evropu) a scénáře do roku 2050 vedou ke klimatické neutralitě České republiky.

Pro určení optimálních scénářů v každém odvětví autoři vycházejí z jiných dosud publikovaných studií a používají vlastní nástroj společnosti McKinsey nazvaný _Decarbonization Pathways Optimizer_. Tento nástroj čerpá z více než 500 modelů z různých odvětví a hledá optimální scénář dekarbonizace, přičemž zohledňuje dostupnost zdrojů, dodavatelské řetězce, zaváděné technologie i případná omezení. Důraz je kladen na osvědčené technologie, případně technologie, které se s vysokou mírou pravděpodobnosti začnou využívat v blízké budoucnosti.

Modely ve studii vycházejí z předpokládaných cen komodit, nákladů na emisní povolenky v rámci systému EU ETS a nákladů na technologie. V případech, kdy lze vzít v úvahu více cenových scénářů, studie volí konzervativnější odhady. Pro rok 2030 tedy studie předpokládá cenu povolenek v rámci EU ETS ve výši 27 EUR za tunu a cenu zemního plynu 22 EUR/MWh (pro srovnání, novější [studie BloombergNEF](/2020-scenar-bloombergnef) předpokládá pro stejný rok cenu okolo 80 EUR za tunu).

### Výsledky scénáře

Ze studie vyplývá, že snížení množství emisí do roku 2030 o 55 % by vyžadovalo dodatečné investice ve výši 500 miliard Kč (18 miliard EUR) během tohoto desetiletí. To v nadcházející dekádě zhruba odpovídá každoroční investici ve výši 1 % HDP. Současně však autoři studie dodávají, že většina těchto investic se nakonec zaplatí (nebo dokonce přinese zisk), protože nově zaváděné technologie umožní snížení provozních nákladů. Pro srovnání, do odsíření uhelných elektráren a odstraňování škod na životním prostředí po pádu komunistického režimu bylo v ČR na začátku 90. let investováno zhruba 1,5 % HDP ročně.

Celkově tento scénář ukazuje, že snížení emisí o 55 % do roku 2030 je realistické. Primárními opatřeními, která lze ke splnění cíle do roku využít 2030, jsou snížení závislosti země na uhlí při výrobě elektřiny a tepla a omezení těžby uhlí. Snížení výrobních kapacit uhelných elektráren by bylo zčásti kompenzováno výrazným nárůstem kapacit na výrobu elektřiny z obnovitelných zdrojů a nárůstem kapacit výroby ze zemního plynu. Tato opatření v energetice by sama způsobila naplnění cílů do roku 2030 ze tří čtvrtin; zbylé úspory emisí mohou být dosaženy v průmyslu, dopravě a snižování energetické náročnosti budov.

Podle nákladově optimálního scénáře bude množství zbytkových emisí v roce 2050 činit 17 Mt CO2e, což bude kompenzováno 9 Mt CO2e záporných emisí z odvětví, která se zabývají využíváním půdy (LULUCF). Zbylých 8 Mt CO2e emisí by muselo být zredukováno prostřednictvím zachycování, využívání a ukládání CO2 (CCS). I kdyby však technologie CCS nebyly do roku 2050 k dispozici v požadovaném měřítku, poklesly by v porovnání s výchozím rokem 1990 emise skleníkových plynů o více než 95 procent.

Podle studie bude dosažení klimatické neutrality v roce 2050 vyžadovat v letech 2031–2050 dodatečné investice ve výši 4 bilionů Kč (tj. 150 miliard EUR), což odpovídá přibližně 4 procentům HDP za uvedené období. Tyto investice budou nutné k rozsáhlé elektrifikaci
dopravy a systémů vytápění a chlazení, ke změně technologií v průmyslu, ke zvyšování kapacity zařízení na výrobu obnovitelné energie, dokončení výstavby plánovaných nových bloků jaderných elektráren v souladu s Národním investičním plánem ČR, ke snížení energetické náročnosti budov v celé ČR a budování úložišť uhlíku, jichž bude zapotřebí k vyrovnání zbytkových emisí skleníkových plynů.

I když jsou podle studie náklady na dosažení nulové bilance do roku 2050 značné, příštích třicet let přinese významné příležitosti k modernizaci, neboť velká část stávající infrastruktury a průmyslových zařízení dospěje ke konci své životnosti. Chceme-li mít možnost dosáhnout do roku 2050 čisté nulové bilance, musí být některé změny v plném proudu již ke konci 20. let 21. století. Do roku 2030 je třeba výrazně pokročit zejména v následujících oblastech: přechod od fosilních paliv k elektřině v dopravě, výrazné rozšíření kapacity obnovitelných zdrojů energie, snižování energetické náročnosti budov a nalezení dlouhodobého řešení pro české teplárenství.
