---
layout:      explainer
title:       "Co navrhuje plán REPowerEU a jak se dotýká Česka?"
slug:        "repowereu"
published:   2023-05-23
updated:     2024-04-09
authors:
  - id: "katerina-kolouchova"
  - id: "marcel-otruba"
    minor-role: "vizualizace"
  - id: "jirka-lnenicka"
    minor-role: "editace"
weight:      100
tags-scopes: [ eu ]
tags-topics: [ opatreni ]
cover-source-author:        "Appolinary Kalashnikova"
cover-source-text:          "Unsplash"
cover-source-license:       "Unsplash License"
cover-source-license-url:   "https://unsplash.com/license"
cover-source-url:           "https://unsplash.com/photos/WYGhTLym344"
perex:       "Invaze Ruska na Ukrajinu v roce 2022 naplno ukázala, že energetická i klimatická krize mají společného jmenovatele: fosilní paliva. Zároveň je zřejmé, že na cestě ke klimatické neutralitě nemůže Evropa dále v tak velké míře spoléhat na fosilní plyn coby přechodné řešení. Současnou krizi je však možné vnímat i jako příležitost k přechodu na čisté zdroje energie, k investicím do energetické účinnosti a úspor a také k zajištění větší evropské a národní energetické soběstačnosti a bezpečnosti. Tyto změny současně povedou ke snížení emisí skleníkových plynů a naplnění závazků Pařížské dohody."
---

## Jak změnil konflikt na Ukrajině energeticko-klimatickou politiku EU?

{% include preview-box.html
    title="Zelená dohoda pro Evropu"
    text="Obsah a cíle Zelené dohody přibližujeme v samostatném textu."
    slug="zelena-dohoda-pro-evropu"
%}

V květnu 2022, tři měsíce po začátku ruské invaze na Ukrajinu, představila Evropská komise **plán [REPowerEU](https://eur-lex.europa.eu/legal-content/CS/TXT/HTML/?uri=CELEX:52022DC0230) s cílem zbavit EU závislosti na fosilních palivech z Ruska a akcelerovat energetické úspory a rozvoj obnovitelných zdrojů energie**. Doplnila tak stávající energeticko-klimatický rámec tvořený [**Zelenou dohodou pro Evropu**](https://eur-lex.europa.eu/legal-content/CS/TXT/?qid=1576150542719&uri=COM%3A2019%3A640%3AFIN) (*European Green Deal*, EGD) a balíčkem legislativních návrhů [**Fit for 55**](/infografiky/fit-for-55), jehož ambicí je snížit emise skleníkových plynů v EU o 55 % do roku 2030 v porovnání s rokem 1990.

V lednu 2023 byl pak představen [**Průmyslový plán Zelené dohody**](https://eur-lex.europa.eu/legal-content/CS/TXT/HTML/?uri=CELEX:52023DC0062&from=CS) (*Green Deal Industrial Plan*), který s  REPowerEU souvisí sice nepřímo, ale vzhledem k aktuální situaci stojí za to jej zmínit také. Jeho cílem je **podpořit inovace v evropském průmyslu směrem ke klimaticky neutrálním technologiím** a posílit konkurenceschopnost evropských firem na globálním trhu.[^gdip] Předvídatelné investiční prostředí, které bude produkovat čisté technologie, významně urychlí rozvoj čisté energetiky.

{% include figure.html
    name="kontext-repowereu-des.svg"
    name-mobile="kontext-repowereu-mob.svg"
    alt="Schéma ukazuje základní informace k jednotlivým klimaticko-energetickým dokumentům: Zelené dohodě pro Evropu, Evropskému klimatickému zákonu, balíčku Fit for 55, plánu REPowerEU a Průmyslovému plánu Zelené dohody."
    source-text="Fakta o klimatu"
    source-url="https://faktaoklimatu.cz/"
%}

## Jaké jsou cíle REPowerEU?

Pro ukončení závislosti EU na fosilních palivech z Ruska vytyčil plán REPowerEU tři hlavní cíle:

{% include figure.html
    name="cile-repowereu-des.svg"
    name-mobile="cile-repowereu-mob.svg"
    alt="Schéma ukazuje základní informace k jednotlivým klimaticko-energetickým dokumentům: Zelené dohodě pro Evropu, Evropskému klimatickému zákonu, balíčku Fit for 55, plánu REPowerEU a Průmyslovému plánu Zelené dohody."
    source-text="Fakta o klimatu"
    source-url="https://faktaoklimatu.cz/"
%}

1. **Dodávky zdrojů energie z dalších zemí**\\
    Cílem je snížit závislost na dodávkách fosilních paliv z Ruska. V krátkodobém horizontu jde především o posílení infrastruktury pro přepravu a skladování zkapalněného zemního plynu (*liquified natural gas*, LNG), v dlouhodobém pak o rozvoj vodíkové infrastruktury.
2. **Úspory energie a energetická účinnost**\\
    Plán se zaměřuje především na systémová řešení a legislativní ukotvení vyšších cílů v oblasti energetických úspor.[^opatreni-systemova] Zmiňuje však také možnosti, jak mohou svou spotřebu energie snižovat i jednotlivci.[^opatreni-individualni]
3. **Rozvoj obnovitelných zdrojů energie**\\
    Klíčovou součástí plánu je navýšit podíl OZE ve všech sektorech energetiky, tedy ve výrobě elektřiny, vytápění i dopravě. Kromě rozvoje solární a větrné energie (a to jak na celostátní, tak na komunitní úrovni[^solarni-strategie]), tepelných čerpadel a ukládání energie jde též o snahu posílit roli vodíku a biometanu.[^vodik]

V letech 2023 a 2024 **probíhá v celé EU aktualizace vnitrostátních plánů v oblasti energetiky a klimatu** (*National Energy and Climate Plans*, NECPs). Jde o klíčové strategické dokumenty, ve kterých jednotlivé členské státy představují, jak bude vypadat jejich energeticko-klimatická politika v následující dekádě. Potřebu jejich revize přitom vyvolala právě nová geopolitická a energetická realita ovlivněná především konfliktem na Ukrajině. Členské státy by měly svoje NECPs upravit tak, aby tuto novou realitu odrážely a zároveň byly v souladu s ambicemi REPowerEU.[^revize-necp]

Plán REPowerEU jako takový není právně závazný, navrhuje ale vznik nové legislativy nebo úpravy stávajících zákonů – zde jde především o **navýšení cílů ve směrnici o obnovitelných zdrojích energie** (*Renewable Energy Directive*, RED) a **směrnici o energetické účinnosti** (*Energy Efficiency Directive*, EED), jejichž revize je součástí balíčku Fit for 55.

Pokud jde o **podíl OZE na konečné spotřebě energie**, navrhuje REPowerEU dosáhnout 45 % v roce 2030 v celé EU (oproti [původnímu návrhu](https://eur-lex.europa.eu/legal-content/CS/TXT/?uri=CELEX%3A52021PC0557) v balíčku Fit for 55, kde to bylo 40 %). V říjnu 2023 členské státy společně s Evropským parlamentem přijaly [kompromis](https://eur-lex.europa.eu/legal-content/CS/TXT/HTML/?uri=OJ:L_202302413) ve výši **42,5 %**.[^red]

**V oblasti energetických úspor** (energetické účinnosti) navrhuje REPowerEU snížení spotřeby energie o dalších 13 % v roce 2030 ([původní návrh](https://eur-lex.europa.eu/legal-content/CS/TXT/?uri=CELEX%3A52021PC0558) v balíčku Fit for 55 počítal s 9 %) v porovnání s poklesem, který pro rok 2030 modeloval [referenční scénář](https://energy.ec.europa.eu/data-and-analysis/energy-modelling/eu-reference-scenario-2020_en) Evropské komise z roku 2020. V září 2023 členské státy společně s Parlamentem přijaly [kompromis](https://eur-lex.europa.eu/legal-content/CS/TXT/HTML/?uri=CELEX:32023L1791) ve výši **11,7 %**.

{% include figure.html
    name="cile-repowereu-oze-uspory-eu-des.svg"
    name-mobile="cile-repowereu-oze-uspory-eu-mob.svg"
    alt="Tabulkový přehled výše zmíněných cílů pro podíl OZE na konečné spotřebě energie v roce 2030 a pro snížení spotřeby energie do roku 2030 podle toho, jak je navrhuje Fit for 55, REPowerEU a finální dohoda."
    source-text="Fakta o klimatu"
    source-url="https://faktaoklimatu.cz/"
%}

## Co znamená REPowerEU pro Česko?

{% include preview-box.html
    title="Rozvoj obnovitelné energie v Česku do roku 2030"
    text="Ve studii se podrobněji věnujeme možnostem transformace české energetiky."
    slug="2023-rozvoj-obnovitelne-energie-v-cesku-do-2030"
%}

Stejně jako ostatní členské státy EU by i Česko mělo záměry REPowerEU promítnout do své národní strategie a přijímaných opatření. Konkrétní **vnitrostátní cíle** (např. podíl OZE na konečné spotřebě energie nebo energetické úspory) **si každý členský stát stanovuje sám podle svých možností**. Zároveň však musí přispívat k plnění celounijních cílů. Vnitrostátní cíle by měly být explicitně uvedeny ve strategických dokumentech. Kromě již zmíněné revize NECP[^necp-draft], jehož [současná verze](https://www.mpo.cz/cz/energetika/strategicke-a-koncepcni-dokumenty/vnitrostatni-plan-ceske-republiky-v-oblasti-energetiky-a-klimatu--252016/) je z roku 2019, probíhá v Česku také revize Státní energetické koncepce (SEK) a Politiky ochrany klimatu (POK).[^sek-pok] Aktualizace všech tří dokumentů vychází ze společných [východisek](https://www.mpo.cz/assets/cz/energetika/strategicke-a-koncepcni-dokumenty/2023/4/Vychodiska-aktualizace-Statni-energeticke-koncepce-CR-a-souvisejicich-strategickych-dokumentu.docx) schválených vládou ČR – ta mj. zmiňují záměr ukončit před rokem 2030 využívání fosilních paliv z Ruska a přispět tak k plnění cílů REPowerEU. Součástí REPowerEU jsou i **nové finanční prostředky**, které mají realizaci modernizačních opatření v energetice podpořit – Česko díky tomu získá dalších [16,7 mld. Kč](https://www.mfcr.cz/cs/zahranicni-sektor/rada-eu-ecofin/zasedani-rady-ecofin/2022/ecofin-ministri-maji-dohodu-na-rozdeleni-48934/) prostřednictvím Národního plánu obnovy.[^npo]

**Prozatímní cíle stanovené v [návrhu NECP](https://www.mpo.cz/cz/energetika/strategicke-a-koncepcni-dokumenty/aktualizace-vnitrostatniho-planu-ceske-republiky-v-oblasti-energetiky-a-klimatu--277532/) počítají s podílem OZE** na konečné spotřebě energie **ve výši 30 %** (zatímco Evropská komise [doporučuje](https://commission.europa.eu/document/download/71bef10f-ad93-47c9-8e9a-6e57063533cc_en?filename=Recommendation_draft_updated_NECP_Czechia_2023_0.pdf) alespoň 33 %). **V případě energetické účinnosti** pak uvažují konečnou spotřebou energie v roce 2030 **ve výši 846 petajoulů**.

## Poznámky a zdroje

_Tento text vychází ze [studie](/studie/2023-rozvoj-obnovitelne-energie-v-cesku-do-2030) zpracované Fakty o klimatu, jejímž zadavatelem byl TOPAZ, z.s. Zahrnuje už ale i další vývoj jednání o balíčku REPowerEU._
{: .longread-small}

[^energeticka-krize]: Energetická krize začala už v roce 2021, a to v důsledku následujících faktorů: nečekaně rychlá obnova ekonomiky po pandemii; počasí (především sucho); údržba – a tedy dočasné odstavení – jaderných elektráren; a cílené omezování dodávek plynu ze strany Ruska. Více k tématu např. na [stránkách IEA](https://www.iea.org/topics/global-energy-crisis).
[^gdip]: Unijní Průmyslový plán Zelené dohody vznikl i jako reakce na čínskou a americkou podporu (v USA tzv. Inflation Reduction Act) domácích výrobců zelených technologií.
[^opatreni-systemova]: Jde především o legislativní ukotvení vyšších cílů v oblasti energetické účinnosti (směrnice o energetické účinnosti) a snížení energetické náročnosti budov (směrnice o energetické účinnosti budov).
[^opatreni-individualni]: Evropská komise společně s IEA vydala v dubnu 2022 [devítibodový návod](https://www.iea.org/reports/playing-my-part), jak může každý člověk uspořit energii – například vytápěním na nižší teplotu, častějším využíváním hromadné dopravy apod.
[^solarni-strategie]: REPowerEU obsahuje i [solární strategii](https://eur-lex.europa.eu/legal-content/CS/TXT/HTML/?uri=CELEX:52022DC0221&from=EN). Jejím cílem je, aby v každém městě nad 10 000 obyvatel vznikla do roku 2025 alespoň jedna energetická komunita.
[^vodik]: Podpora je zaměřena především na vodík vyrobený z obnovitelných zdrojů (tzv. zelený vodík) a biometan. Ambicí Evropské komise je do roku 2030 v EU vyrábět 10 mil. tun zeleného vodíku (a stejné množství vodíku dovážet ze třetích zemí) a dále pak v EU vyrábět 35 miliard m<sup>3</sup> biometanu ročně.
[^revize-necp]: Instrukce pro revizi NECPs obsahuje [sdělení Komise](https://energy.ec.europa.eu/document/download/844d6896-2fe8-4e2b-b052-bf7169d9be3a_cs). To explicitně říká: "Zvláštní pozornost by měla být věnována obnovitelným zdrojům energie, energetické účinnosti, energetické bezpečnosti a omezování emisí skleníkových plynů."
[^sek-pok]: Na rozdíl od NECP vyhlíží SEK i POK dál do budoucna, za horizont roku 2030. [Současná SEK](https://www.mpo.cz/dokument158059.html) je z roku 2015, [POK](https://www.mzp.cz/cz/politika_ochrany_klimatu_2017) z roku 2017.
[^necp-draft]: Prozatímní návrh NECP je k dispozici [na stránkách ministerstva průmyslu a obchodu](https://www.mpo.cz/cz/energetika/strategicke-a-koncepcni-dokumenty/aktualizace-vnitrostatniho-planu-ceske-republiky-v-oblasti-energetiky-a-klimatu--277532/). K jeho finalizaci by mělo dojít v červnu 2024.
[^npo]: Jde o [plán](https://www.planobnovycr.cz/) reforem a investic, který je financován v rámci tzv. [Nástroje pro oživení a odolnost](https://commission.europa.eu/business-economy-euro/economic-recovery/recovery-and-resilience-facility_cs) (*Recovery and Resilience Facility*), kdy si EU ke svému rozpočtu půjčila další prostředky k oživení ekonomiky po pandemii koronaviru.
[^red]: V minulosti platná [směrnice](https://eur-lex.europa.eu/legal-content/cs/TXT/?uri=CELEX:32018L2001) z roku 2018 obsahovala cíl ve výši 32 %.