---
layout:      explainer
title:       "Jaký přínos pro les v časech klimatické změny může mít lesní certifikace?"
slug:        "lesni-certifikace"
published:   2023-02-20
author:      "Jiří Lněnička"
weight:      89
tags-scopes: [ svet ]
tags-topics: [ priroda ]
cover-source-author: "Maksim Shutov"
cover-source-url: "https://unsplash.com/photos/H8vhhepiiaU"
cover-source-text: "Unsplash"
cover-source-license: "Unsplash licence"
cover-source-license-url: "https://unsplash.com/license"
perex:       "Les, kde člověk přírodě do ničeho nezasahuje, má obdivuhodnou schopnost vyrovnat se s nejrůznějšími událostmi i dlouhodobými změnami – požáry, suchem, vichřicí, ochlazením i oteplením, zvládne i přemnožené škůdce. Většina lesů v Česku se však hospodářsky využívá a určitě bychom v tom rádi pokračovali i dál. Aby to bylo v době měnících se klimatických podmínek možné, nutně potřebujeme nástroje, jež podpoří přirozenou adaptabilitu lesů a pomohou jim tyto změny zvládnout. Jedním z těchto nástrojů může být lesní certifikace."
---

## Co je certifikace a k čemu slouží?

Certifikační systémy fungují v mnoha oblastech hospodářství. Dávají záruku, že konkrétní výrobek (či služba) splňuje určitý standard, a často také definují pravidla pro životní cyklus tohoto produktu: od jeho výroby přes distribuci a prodej až po recyklaci.

Pokud je například určitý produkt (řekněme polička na stěnu nebo toaletní papír) vyroben ze dřeva, které splňuje podmínky jednoho ze systémů certifikace lesů, je označen příslušným logem. Zákazník se pak prostřednictvím tohoto loga dozvídá, jak a z čeho byl produkt vyroben – třeba, že dřevo nepochází z chráněného pralesa, že s ním není spojena žádná dětská práce či drancování krajiny – a může mu na základě této informace dát přednost před jiným, protože danou věc považuje za udržitelnější, je více v souladu s jeho životními hodnotami a podobně. Na výrobce či prodejce tak **certifikační značka na jedné straně zpravidla klade vyšší nároky, zároveň však** pro něj **může znamenat i zákaznickou preferenci a konkurenční výhodu na trhu.** Nutným předpokladem ovšem je, že se zákazníci ve zkratkách a symbolech alespoň trochu orientují a dokáží rozlišit, které logo je skutečně puncem kvality či podporuje udržitelnost a které slouží spíše marketingovým účelům.

Udržitelnost je dnes velmi často skloňovaným pojmem i v byznysu: banky stále více zvažují udržitelnost investic (tedy i úvěrů, které firmám či fyzickým osobám poskytují), pojišťovny zase řeší, co pojistit a za jakých podmínek. Platí to také o lesích – i ty jsou majetkem, do něhož se dá investovat, který může přinést zisk či naopak významně ztratit na hodnotě, také zde existuje řada rizik, o jejichž zmírnění má smysl usilovat. **Kvalitní certifikační značka tak může být důležitým vodítkem při rozhodování i pro finanční instituce**: u lesa, kde se (certifikovaně) hospodaří přírodě blízkým způsobem, jsou obvykle ekonomická rizika nižší, protože je odolnější a lépe zvládá různé kalamity a živelní události, a zároveň se snáze adaptuje i na pomalé, dlouhodobě probíhající změny (k nimž patří i změna klimatu).

## Jak je to s certifikacemi lesů v Česku?

V ČR jsou nejvíce zastoupeny tyto certifikační systémy pro udržitelné lesní hospodaření a následné zpracování dřeva:

{:.todo}
přidat loga PEFC a FSC (a základní čísla)

Oba standardy se používají i v mnoha dalších zemích světa[^dalsi-standardy]. Hlavní rozdíl mezi nimi spočívá v náročnosti a konkrétnosti: **zatímco FSC striktně vymezuje, jak se smí v lese hospodařit a jak ne, formulace PEFC jsou většinou více obecné** (což sice zvyšuje jejich aplikovatelnost, ale také nabízí větší prostor pro interpretaci) a zpravidla nevyžadují od lesního hospodáře více než aktuální platná legislativa v dané zemi (viz příklady v další kapitole).[^sousedni-zeme]

Společným jmenovatelem obou certifikačních systémů je důraz na udržitelnost a podporu [přírodě blízkého hospodaření](/explainery/hospodareni-lesy). Otázkou nicméně zůstává, nakolik je něčeho takového možné dosáhnout pomocí standardu, jehož požadavky významně nepřekračují rámec stávajících zákonů a navazujících předpisů. Například v Česku vznikla velká část této legislativy před mnoha desetiletími a za jiných (relativně stabilních) klimatických podmínek. Od té doby neprošla zásadními proměnami a z hlediska udržitelnosti tak dnes postrádá velmi potřebnou flexibilitu. Proto je vzhledem k rychlému šíření kůrovce v posledních letech, pokračujícímu globálnímu oteplování a [celkově špatné kondici našich lesů](/explainery/umirani-ceskych-lesu) **alarmující, jak málo jsou náročné certifikační standardy v Česku zastoupeny**.[^rakousko-fsc]

## Jak může certifikace FSC podpořit zdraví a odolnost lesa?

{% include figure.html
    name="schema-zdravi-a-odolnosti-lesa.jpg"
    alt="TODO: ALT text"
    source-text="Fakta o klimatu"
    source-url="https://faktaoklimatu.cz"
%}

Grafika shrnuje důležité principy v lesním hospodaření, které podporují zdraví a odolnost lesa – jeho schopnost přizpůsobovat se měnícím se podmínkám (například adaptovat se na růst průměrné roční teploty či změny v rozložení srážek v průběhu roku) a tedy přežít. Zaměřuje se hlavně na **Česko**, kde **především potřebujeme změnit dosud běžně používané pěstební a těžební postupy**. Tedy například ustoupit od "plantáží", na kterých se pěstuje pouze jeden typ dřeviny a všechny stromy jsou stejného stáří (všechny jsou vysazeny ve stejnou dobu), nebo omezit holosečné kácení a odstraňování pařezů a veškerých těžebních zbytků z lesa. V Česku nutně nepotřebujeme mít mnohem více lesů (a snažit se zalesňovat nelesní plochy, v tom ostatně narážíme i na územní limity), potřebujeme hlavně jiné lesy – rozmanitější druhově, věkově i prostorově. Jinými slovy: **místo "lánu" smrků** (či jakýchkoli jiných dřevin vysazených bez ohledu na stanovištní podmínky jako monokultura) **potřebujeme mít spíše pestrou lesní mozaiku.**

**Certifikační standard FSC se věnuje všem bodům** uvedeným v grafice a jasně specifikuje požadavky, které s nimi souvisejí. Výjimkou je regulace stavů zvěře, ta však vyžaduje spíše legislativní změny a možnosti závazků vlastníka jsou v tomto ohledu spíše omezené. **Systém PEFC zůstává vágnější** – jako příklad lze uvést třeba vápnění a hnojení, které tímto standardem není příliš omezeno, nebo použití pesticidů v lese, u nějž také není stanoven přesný limit. Nespecifické jsou rovněž mnohé požadavky z hlediska péče o půdu, odtokových poměrů, ponechání mrtvého dřeva v lese apod. Všechny tyto věci přitom hrají v dlouhodobé udržitelnosti lesního hospodaření důležitou roli.

**Následující text přináší krátké shrnutí jednotlivých postupů a příklady souvisejících požadavků FSC**. Více podrobností, stejně jako detailní srovnání certifikačních systémů PEFC a FSC, lze najít v odborné studii publikované v rámci Platformy pro krajinu.[^nasekrajina]

### Pěstební postupy

{:.todo}
(možná přidat ikonky?⏬)

-   **Druhová pestrost dřevin** – velký důraz na původní dřevinnou skladbu a dřeviny vhodné s ohledem na dané stanoviště a měnící se klima
-   **Různověkost porostů** – preference nepasečného, výběrného hospodaření, díky němuž se v lese vyskytují stromy různého stáří a obnova lesa probíhá kontinuálně
-   **Využití přípravných dřevin** – přesně definovaný podíl těchto dřevin (např. bříza, jeřáb, topol, javor, vrba) jak při obnově, tak i podíl cílový – tedy kolik jich v lese bude, až vyroste
-   **Dostatek místa pro cílové dřeviny** – výrazné omezení plantáží a stanovení maximálního podílu vysoce intenzivních kultur na ploše majetku
-   **Péče o půdu** – velký důraz na dlouhodobou sekvestraci uhlíku v lesní půdě (požadavek na druhovou a věkovou pestrost a vyšší podíl listnatých dřevin a také požadavek na zajištění podmínek pro přirozený pohyb vody); přísná regulace mechanické přípravy půdy

### Těžební postupy

-   **Citlivá těžba místo holosečí** – upřednostňován nepasečný způsob, u holosečí jasně limitována velikost seče a podíl holosečí na celkové obnovované ploše
-   **Ponechání mrtvého dřeva a části těžebních zbytků v lese** – vyloučeno využití pařezů a pálení klestu; definováno, ve kterých typech lesa je vyloučen sběr těžebních zbytků, pro ostatní typy stanovena pravidla, jak s těžebními zbytky nakládat; specifikováno, kolik stromů na hektar je nutno ponechat v lese k zestárnutí a rozpadu
-   **Péče o půdu** – jasně stanovená pravidla těžby i s ohledem na stanoviště (zvyšuje rovněž ochranu půdy před erozí)

### Další faktory

-   **Ochrana před toxickými látkami** – zákaz použití některých pesticidů, přesně definovány podmínky pro výjimky
-   **Regulace vápnění a hnojení** – zákaz vápnění, výrazně omezeno hnojení (vlastník nesmí hnojit kvůli většímu výnosu)
-   **Řízení odtokových poměrů** – vyžadováno zajištění podmínek pro návrat vodních toků k přírodní podobě a snižování nepříznivých efektů odvodňovacích staveb
-   **Ochrana před invazními a nepůvodními druhy** – stanovena jasná pravidla pro použití introdukovaných dřevin a jejich maximální procentuální zastoupení v lese
-   **Prevence nelegální těžby** – _v ČR spíše okrajové téma, mezinárodní verze FSC se jím však zabývá, protože v řadě zemí světa představuje nelegální těžba problém_

### Regulace stavů zvěře

Samostatným tématem, kterým bude nutné se v Česku co nejdříve začít zabývat, je potřeba **výrazně snížit stavy spárkaté zvěře** – do té míry, aby byla možná obnova lesa (velké množství vysazených stromků je dnes přemnoženou zvěří poškozeno).[^zprava-o-stavu-lesa] K odstranění tohoto problému však certifikace, které jsou ve své podstatě dobrovolným závazkem, mohou přispět jen omezeně a **řešení vyžaduje aktivní přístup ze strany státu**.

{% include figure.html
    name="ochrana-pred-zveri.jpg"
    alt="TODO: ALT text"
    caption="Ochránit stromky před okusem spárkatou zvěří není jednoduché ani levné."
    source-text="Larry Lamsa, Wikimedia Commons"
    source-url="https://commons.wikimedia.org/wiki/File:Bandelier_(5503074138).jpg"
%}

## Jaké problémy spojené s certifikacemi bude potřeba řešit?

Příklady opatření uvedené v předchozí kapitole naznačují, že **komplexní a dostatečně náročný certifikační standard může významně přispět k větší pestrosti a zdraví lesa a tím podpořit jeho schopnost přizpůsobovat se rychle měnícím podmínkám, tedy i změnám klimatu**. Právě tato dynamika a neustálá proměnlivost lesa je základem jeho dlouhodobé stability.[^petrik-fanta] Zároveň takový les dokáže plnit [všechny své funkce](/infografiky/funkce-lesa), **tlumit dopady klimatické změny a podstatnou měrou přispívat i k její [mitigaci](https://faktaoklimatu.cz/slovnik#mitigace)** – díky své sekvestrační schopnosti totiž funguje jako důležité úložiště uhlíku. Více než polovina veškerých zásob uhlíku v půdě a vegetaci na Zemi (přes 650 miliard tun) se nachází právě v lesích.[^fao-worlds-forests]

Rozšíření certifikačních standardů typu FSC nicméně zatím brání různé překážky. Jednou z nich je **metodická komplikovanost** – ne všechny požadavky a s nimi spojené nástroje jsou vždy navzájem dobře provázány a standard bude nutné dále precizovat. Dodržování požadavků stanovených certifikací znamená také vedení podrobné dokumentace a důsledkem je **značná administrativní náročnost.** To může odrazovat zejména menší vlastníky – a těch je v ČR hodně,[^mensi-vlatnici] především v krajích jako Vysočina, který v důsledku přemnožení kůrovce přišel o [velkou část](/infografiky/tezba-lesa-vyvoj) svých lesů. Je proto pozitivní, že současná verze standardu z roku 2023 částečně tento problém řeší pomocí rozdělení lesů na velké a malé (do 1000 hektarů): na malé lesy se některá pravidla nevztahují, což jejich vlastníkům část administrativní zátěže ubírá. U certifikace PEFC je míra komplikovanosti i administrativy nižší – jak už však bylo zmíněno, je diskutabilní, jak velké změny ve prospěch lesů může standard, který nejde výrazně nad rámec současných českých zákonů a vyhlášek, reálně přinést.

Dalším problémem spojeným s certifikacemi je míra dodržování definovaných pravidel přímo v lese. Ani sebelepší standard nedává sám o sobě záruku, že bude skutečně aplikován a dodržován přesně tak, jak byl napsán. V tomto ohledu je **klíčová pravidelnost a nezávislost auditů** posuzujících splnění požadavků. Nedílnou součástí standardu proto musí být i jasně definovaná pravidla pro auditorskou roli a rigorózní proces vyžadující odebrání certifikační značky v případě, že byly zjištěny závažné neshody a ve stanovené době nedošlo k jejich nápravě. Bez takovéto nezávislé kontroly ztrácí standard svou sílu a vlastně i smysl. Podrobnou analýzu tohoto problému u devíti certifikačních systémů (včetně FSC a PEFC) nabízí studie Greenpeace z roku 2021, zaměřená na různé kauzy spojené s deforestací v Evropě, Asii a dalších částech světa.[^gp-destruction]

Aby mohly být certifikační standardy pro les skutečným přínosem, je proto nutné se kromě snahy co nejvíce zvýšit plochu certifikovaných lesů také **zaměřit na reálné dodržování pravidel v lesích, které už certifikované jsou**, a jednoznačně se distancovat od jakýchkoliv praktik, které vedou k porušování závazků. I kdyby to mělo znamenat odebrání certifikační značky. Dosavadní fokus na plochu ("chceme mít více certifikovaných lesů") je pochopitelný a v principu správný, ale skrývá v sobě také potenciální riziko kompromisů či nedostatečné kontroly plnění požadavků. Součástí standardu proto musí být mechanismy, které toto riziko minimalizují.

{% include figure.html
    name="deforestation.jpg"
    alt="TODO: ALT text"
    caption="Celosvětově bylo od roku 1990 odlesněno přibližně 420 milionu hektarů porostů. To je celá jedna desetina světových lesů a cca 160krát více, než je všech lesů v Česku.[^fao-worlds-forests]"
    source-text="bones64, Pixabay"
    source-url="https://pixabay.com/cs/photos/odles%c5%88ov%c3%a1n%c3%ad-stroj-n%c3%a1kladn%c3%ad-v%c5%afz-2833687/"
%}

Protože dřevo je také exportovanou a importovanou surovinou, efektivitu standardu a transparentnost postupů spojených s lesním hospodařením, těžbou a přepravou dříví značně ovlivňuje i vzájemná spolupráce mezi dovážející a vyvážející zemí – **bez aktivní role státu se žádný certifikační systém neobejde**. Pokud v exportující zemi dobře nefunguje vymahatelnost práva, případně nejsou k dispozici kvalitní monitorovací nástroje (a stát tedy nemá jasnou představu, co se v jeho lesích děje) nebo pokud dovážející země striktně nereguluje, jaké dřevo se smí na jejím trhu objevit a prodat, certifikace samy o sobě příliš mnoho nezmění. Jsou to dobrovolné závazky, které cílí primárně na tržní prostředí – nikdy v principu nemohou mít stejnou účinnost jako zákony a nařízení. Ani v České republice by proto zaměření na jejich větší podporu (jakkoli je žádoucí) nemělo být příčinou k oddalování **důkladné revize stávající legislativy**.

## Závěr

**Lesy v Česku (a v širším smyslu celá krajina) ze všeho nejvíc potřebují citlivý management**. Někdy dát prostor přirozené sukcesi, jindy více zasáhnout a "vychovávat". V každém případě však usilovat o co největší variabilitu a také věnovat lesům každodenní, dlouhodobou péči podporující [všechny jejich funkce](/infografiky/funkce-lesa) a beroucí v potaz specifika v dané lokalitě a charakter probíhajících změn. Vše tu pouze na přírodě ponechat nemůžeme, lesy potřebujeme využívat – dřevo nepochybně zůstane perspektivní surovinou i do budoucna a své využití bude nadále nacházet v nábytkářství, stavebnictví a mnoha dalších oblastech. Produkční funkci lesů tedy určitě dává smysl zachovat. Zároveň však s ohledem na jejich zhoršující se kondici a očekávané další oteplování planety stále naléhavěji do popředí vystupují i jiné otázky: Jak čistý vzduch tu v budoucnu chceme dýchat, jak čistou vodu pít? Jak zabráníme degradaci a erozi půdy v krajině bez lesů? Jak posílíme sekvestrační potenciál lesů, aby ukládaly více uhlíku do dřeva a půdy? Kam se půjdeme zchladit v horkém dni, kam vyrazíme s dětmi na houby? Budeme se v krajině bez lesů vůbec cítit "doma"? 

**Komplexní certifikační standardy typu FSC takovýto management lesů (s ohledem na mimoprodukční funkce a s přesahy do okolní krajiny) podporují**. Mezi hlavní výhody FSC patří právě důraz na krajinné návaznosti a akcent na pestrost – ta je totiž klíčovým předpokladem zdraví lesa a jeho odolnosti vůči škůdcům i nepřízni podmínek a zároveň něčím, co dnes v našich intenzivně obhosposdařovaných lesích velice chybí. **Úkolem státu je převzít iniciativu**, a to hned ve dvou oblastech: na jedné straně **aktivně tvořit legislativní prostředí**, které bude klást výrazně vyšší nároky na lesní hospodaření, na straně druhé **motivovat vlastníky lesů k dobrovolným závazkům**, jako jsou lesní certifikace, a vysvětlovat výhody, jež mohou tyto závazky přinést – lesům i vlastníkům samotným. **Část práce ovšem zůstává i na organizacích**, které za těmito užitečnými nástroji stojí: standardy bude nutné dále zjednodušovat, vylepšovat a také usilovat o co nejdůslednější kontrolu dodržování všech stanovených pravidel. Jak stát, tak tyto organizace by rovněž měly mnohem více úsilí napřít směrem k **informování a vzdělávání veřejnosti**, protože v konečném důsledku jsou to zákazníci, kdo kupuje nejrůznější výrobky ze dřeva a kdo zásadně ovlivňuje chování trhu – a volba certifikovaného produktu se neobejde bez alespoň základní zákaznické gramotnosti či orientace v této oblasti. (Podobný problém se ostatně týká i jiných typů certifikací, kde úplně stejně chybí strategický a dlouhodobý přístup státu, například kampaně efektivně vysvětlující výhody a důležitost podpory ekologického zemědělství.)      
 
## Zdroje a poznámky

[^dalsi-standardy]: PEFC a FSC nejsou jediné systémy certifikací lesů, které se ve světě využívají. Například Spojené státy a Kanada mají i své vlastní standardy [SFI (Sustainable Forest Initiative)](https://forests.org/sfi-2022-standards/), které v jiných zemích nenajdeme. 
[^sousedni-zeme]: V sousedních zemích se zastoupení obou certifikací značně liší, ve všech čtyřech je však certifikováno buď stejně, nebo více lesů než v ČR. Sousední Slovensko má 4× více lesů certifikovaných FSC (22 %), zastoupení PEFC je podobné jako u nás (62 %). Výrazně více FSC oproti Česku má Polsko (70 %), také PEFC se vztahuje na velkou část lesů (76 %). Rakousko naopak v podstatě žádné lesy v rámci FSC certifikované nemá, zato PEFC se zde vztahuje na 86 % lesů. V Německu získalo certifikaci FSC 13 % lesů, 77 % je certifikováno PEFC.
[^rakousko-fsc]: V Rakousku, kde přísný certifikační systém FSC zastoupen není, často postupy přírodě blízkého hospodaření vyžaduje legislativa.
[^zprava-o-stavu-lesa]: Ministerstvo zemědělství ČR, 2022. [_Zpráva o stavu lesa a lesního hospodářství 2021_](https://eagri.cz/public/web/file/715438/Zprava_o_stavu_lesa_2021_web.pdf).
[^nasekrajina]: http://nasekrajina.eu/wp-content/uploads/Certifikace-lesy-CR-1.pdf
[^petrik-fanta]: Petřík P., Fanta J. *Jiné klima – jiný les*. Academia 2021, s. 183.
[^mensi-vlatnici]: Přibližně 300 tisíc lidí vlastní v ČR les, jehož výměra nepřesahuje 50 hektarů. Wikipedie: Otevřená encyklopedie: [Lesy v Česku](https://cs.wikipedia.org/w/index.php?title=Lesy_v_Česku&oldid=20502362) \[online]. c2021 \[citováno 3. 2. 2023].
[^gp-destruction]: Greenpeace, 2021. [_Destruction: Certified_](https://www.greenpeace.org/static/planet4-international-stateless/2021/04/b1e486be-greenpeace-international-report-destruction-certified_finaloptimised.pdf).
[^fao-worlds-forests]: FAO, 2022. [The State of the World’s Forests 2022. Forest pathways for green recovery and building inclusive, resilient and sustainable economies](https://www.fao.org/documents/card/en/c/cb9360en). 166 stran. ISBN 978-92-5-135984-6.
