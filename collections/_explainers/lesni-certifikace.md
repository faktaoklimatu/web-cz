---
layout:      explainer
title:       "Jaký přínos pro les v časech klimatické změny může mít lesní certifikace?"
slug:        "lesni-certifikace"
published:   2023-02-20
author:      "Jiří Lněnička"
weight:      89
tags-scopes: [ svet ]
tags-topics: [ priroda ]
cover-source-author: "Maksim Shutov"
cover-source-url: "https://unsplash.com/photos/H8vhhepiiaU"
cover-source-text: "Unsplash"
cover-source-license: "Unsplash licence"
cover-source-license-url: "https://unsplash.com/license"
perex:       "TODO"
---

## Co je certifikace a k čemu slouží?

Certifikační systémy fungují v mnoha oblastech hospodářství. Dávají záruku, že konkrétní výrobek (či služba) splňuje určitý standard, a často také definují pravidla pro životní cyklus tohoto produktu: od jeho výroby přes distribuci a prodej až po recyklaci.

Pokud je například určitý produkt (řekněme polička na stěnu nebo toaletní papír) vyroben ze dřeva, které splňuje podmínky jednoho ze systémů certifikace lesů, je označen příslušným logem. Zákazník se pak prostřednictvím tohoto loga dozvídá, jak a z čeho byl produkt vyroben – třeba, že dřevo nepochází z chráněného pralesa, že s ním není spojena žádná dětská práce či drancování krajiny – a může mu na základě této informace dát přednost před jiným, protože danou věc považuje za udržitelnější, je více v souladu s jeho životními hodnotami a podobně. Na výrobce či prodejce tak **certifikační značka na jedné straně zpravidla klade vyšší nároky, zároveň však** pro něj **může znamenat i zákaznickou preferenci a konkurenční výhodu na trhu.** Nutným předpokladem ovšem je, že se zákazníci ve zkratkách a symbolech alespoň trochu orientují a dokáží rozlišit, které logo je skutečně puncem kvality či podporuje udržitelnost a které slouží pouze marketingovým účelům.

Udržitelnost je dnes velmi často skloňovaným pojmem i v byznysu: banky stále více zvažují udržitelnost investic (tedy i úvěrů, které firmám či fyzickým osobám poskytují), pojišťovny zase řeší, co pojistit a za jakých podmínek. **Kvalitní certifikační značka může být i pro finanční instituce důležitým vodítkem při rozhodování**: například les nebo pole, kde se (certifikovaně) hospodaří přírodě blízkým způsobem, představuje obvykle méně rizikovou investici, protože je odolnější a lépe zvládá různé kalamity a živelní události, ale snáze se adaptuje i na dlouhodobé změny.

## Jak je to s certifikacemi lesů v Česku?

V ČR jsou nejvíce zastoupeny tyto certifikační systémy pro udržitelné lesní hospodaření a následné zpracování dřeva:

{:.todo}
přidat loga PEFC a FSC

Oba standardy se používají i v mnoha dalších zemích světa. Hlavní rozdíl mezi nimi spočívá v náročnosti a konkrétnosti: **zatímco FSC striktně vymezuje, jak se smí v lese hospodařit a jak ne, formulace PEFC jsou většinou více obecné** (což sice zvyšuje jejich aplikovatelnost, ale také nabízí větší prostor pro interpretaci) a zpravidla nevyžadují od lesního hospodáře více než aktuální platná legislativa v dané zemi.[^sousedni-zeme]

Oba certifikační systémy zdůrazňují udržitelnost a podporu [přírodě blízkého hospodaření](/explainery/hospodareni-lesy). Otázkou nicméně je, nakolik je něčeho takového možné dosáhnout pomocí standardu, jehož požadavky významně nepřekračují rámec stávajících zákonů a navazujících předpisů. Například v Česku vznikla velká část této legislativy před mnoha desetiletími a za jiných (relativně stabilních) klimatických podmínek. Od té doby neprošla zásadními proměnami a z hlediska udržitelnosti dnes postrádá velmi potřebnou flexibilitu. Proto je vzhledem k aktuální kůrovcové kalamitě, pokračujícímu globálnímu oteplování a [celkově špatné kondici našich lesů](/explainery/umirani-ceskych-lesu) **alarmující, jak málo jsou náročné certifikační standardy v Česku zastoupeny**.[^rakousko-fsc]

## Jak může certifikace FSC podpořit zdraví a odolnost lesa?

{% include figure.html
    name="schema-zdravi-a-odolnosti-lesa.jpg"
    alt="TODO: ALT text"
    source-text="Fakta o klimatu"
    source-url="https://faktaoklimatu.cz"
%}

Grafika shrnuje důležité principy v lesním hospodaření, které podporují zdraví a odolnost lesa – tedy jeho schopnost přizpůsobovat se měnícím se podmínkám a přežít (například adaptovat se na růst průměrné roční teploty či změny v rozložení srážek v průběhu roku). Zaměřuje se hlavně na **Česko**, kde **především potřebujeme změnit dosud běžně používané pěstební a těžební postupy**. Tedy například ustoupit od "plantáží", na kterých se pěstuje pouze jeden typ dřeviny a všechny stromy jsou stejného stáří (všechny jsou vysazeny ve stejnou dobu), nebo omezit holosečné kácení a odstraňování pařezů a veškerých těžebních zbytků z lesa. V Česku nutně nepotřebujeme mít mnohem více lesů (a snažit se zalesňovat nelesní plochy), potřebujeme hlavně jiné lesy – rozmanitější druhově, věkově i prostorově. Jinými slovy: **místo "lánu" smrků** (či jakýchkoli jiných dřevin vysazených bez ohledu na stanovištní podmínky jako monokultura) **potřebujeme mít spíše pestrou lesní mozaiku.**

**Certifikační standard FSC se věnuje všem bodům** uvedeným v grafice a jasně specifikuje požadavky, které s nimi souvisejí. Výjimkou je regulace stavů zvěře, ta však vyžaduje spíše legislativní změny a možnosti závazků vlastníka jsou v tomto ohledu spíše omezené. **Systém PEFC zůstává vágnější** – jako příklad lze uvést třeba vápnění a hnojení, které tímto standardem není příliš omezeno, nebo použití pesticidů v lese, u nějž také není stanoven přesný limit. Nespecifické jsou rovněž mnohé požadavky z hlediska péče o půdu, odtokových poměrů, ponechání mrtvého dřeva v lese apod. Všechny tyto věci přitom hrají v dlouhodobé udržitelnosti lesního hospodaření důležitou roli.

**Následující text přináší krátké shrnutí jednotlivých postupů a příklady požadavků FSC**. Více podrobností, stejně jako detailní srovnání certifikačních systémů PEFC a FSC lze najít v odborné studii publikované v rámci Platformy pro krajinu.[^nasekrajina]

### Pěstební postupy

{:.todo}
(možná přidat ikonky?⏬)

-   **Druhová pestrost dřevin** – velký důraz na původní dřevinnou skladbu a dřeviny vhodné s ohledem na dané stanoviště a měnící se klima
-   **Různověkost porostů** – preference nepasečného, výběrného hospodaření, díky němuž se v lese vyskytují stromy různého stáří a obnova lesa probíhá kontinuálně
-   **Využití přípravných dřevin** – přesně definován podíl těchto dřevin (např. bříza, jeřáb, topol, javor, vrba) jak při obnově, tak i podíl cílový – tedy kolik jich v lese bude, až vyroste
-   **Dostatek místa pro cílové dřeviny** – výrazné omezení plantáží a stanovení maximálního podílu vysoce intenzivních kultur na ploše majetku
-   **Péče o půdu** – velký důraz na dlouhodobou sekvestraci uhlíku v lesní půdě (požadavek na druhovou a věkovou pestrost a vyšší podíl listnatých dřevin a také požadavek na zajištění podmínek pro přirozený pohyb vody); přísná regulace mechanické přípravy půdy

### Těžební postupy

-   **Citlivá těžba místo holosečí** – upřednostňován nepasečný způsob, u holosečí jasně limitována velikost seče a podíl holosečí na celkové obnovované ploše
-   **Ponechání mrtvého dřeva a části těžebních zbytků v lese** – vyloučeno využití pařezů a pálení klestu; definováno, ve kterých typech lesa je vyloučen sběr těžebních zbytků, pro ostatní typy stanovena pravidla, jak s těžebními zbytky nakládat; specifikováno, kolik stromů na hektar je nutno ponechat v lese k zestárnutí a rozpadu
-   **Péče o půdu** – jasně stanovená pravidla těžby i s ohledem na stanoviště (zvyšuje rovněž ochranu půdy před erozí)

### Další faktory

-   **Ochrana před toxickými látkami** – zákaz použití některých pesticidů, přesně definovány podmínky pro výjimky
-   **Regulace vápnění a hnojení** – zákaz vápnění, výrazně omezeno hnojení (vlastník nesmí hnojit kvůli většímu výnosu)
-   **Řízení odtokových poměrů** – vyžadováno zajištění podmínek pro návrat vodních toků k přírodní podobě a snižování nepříznivých efektů odvodňovacích staveb
-   **Ochrana před invazními a nepůvodními druhy** – stanovena jasná pravidla pro použití introdukovaných dřevin a jejich maximální procentuální zastoupení v lese
-   **Prevence nelegální těžby** – _v ČR spíše okrajové téma, mezinárodní FSC se jím však také zabývá_

### Regulace stavů zvěře

Samostatným problémem, kterým bude nutné se v Česku co nejdříve začít zabývat, je **výrazné snížení stavů spárkaté zvěře** – do té míry, aby byla možná obnova lesa (velké množství vysazených stromků je dnes přemnoženou zvěří poškozeno).[^zprava-o-stavu-lesa] K odstranění tohoto problému však certifikace, které jsou ve své podstatě dobrovolným závazkem, mohou přispět jen omezeně.

{:.todo}
Obrázek: _Ochránit sazenice stromků před okusem spárkatou zvěří není právě jednoduché. Zdroj: Pixabay_<br>
pokusit se najít nějakou podobnou fotku z ČR*

## Jaké problémy spojené s certifikacemi bude potřeba řešit?

Příklady opatření uvedené v předchozí kapitole ukazují, že **komplexní a dostatečně náročný certifikační standard může** **významně přispět k větší schopnosti lesa přizpůsobovat se rychle měnícím podmínkám, včetně změny klimatu** (oteplení stejně jako ochlazení). Právě tato dynamika a neustálá proměnlivost lesa je základem jeho dlouhodobé stability.[^petrik-fanta] Zároveň takový les dokáže plnit [všechny své funkce](/infografiky/funkce-lesa) a podstatnou měrou přispívat i ke zmírňování dopadů klimatické změny – díky své sekvestrační schopnosti funguje jako úložiště uhlíku. Více než polovina veškerých zásob uhlíku v půdě a vegetaci na Zemi (přes 650 miliard tun) se nachází právě v lesích.[^fao-worlds-forests]

Rozšíření náročných standardů typu FSC nicméně brání různé překážky. Jednou z nich je **metodická komplikovanost** – ne všechny požadavky a s nimi spojené nástroje jsou vždy navzájem dobře provázány a standard bude nutné dále precizovat. Dodržování požadavků stanovených certifikací znamená také vedení podrobné dokumentace a důsledkem je **značná administrativní náročnost.** To může odrazovat zejména menší vlastníky – a těch je v ČR hodně,[^mensi-vlatnici] zejména v krajích jako Vysočina, který byl kůrovcovou kalamitou velmi [zasažen](/infografiky/tezba-lesa-vyvoj). Je proto pozitivní, že současná verze standardu z roku 2023 částečně tento problém řeší pomocí rozdělení lesů na velké a malé (do 1000 hektarů): na malé lesy se některá pravidla nevztahují, což jejich vlastníkům část administrativní zátěže ubírá. U certifikace PEFC je míra komplikovanosti i administrativní zátěže nižší – otázkou však zůstává, jak velké změny ve prospěch lesů může tento standard, který není o mnoho přísnější než současné české zákony a vyhlášky, reálně přinést.

Dalším problémem spojeným s certifikacemi je míra dodržování definovaných pravidel přímo v lese. Ani sebelepší standard nedává sám o sobě záruku, že bude skutečně aplikován a dodržován přesně tak, jak byl napsán. V tomto ohledu je **klíčová pravidelnost a nezávislost auditů** posuzujících splnění požadavků. Nedílnou součástí standardu proto musí být i jasně definovaná pravidla pro auditorskou roli a rigorózní proces vyžadující odebrání certifikační značky v případě, že byly zjištěny závažné neshody a ve stanovené době nedošlo k jejich nápravě. Bez této nezávislé kontroly ztrácí standard svou sílu a de facto i smysl. Podrobnou analýzu tohoto problému u devíti certifikačních systémů (včetně FSC a PEFC) nabízí studie Greenpeace z roku 2021, zaměřená na různé kauzy spojené s deforestací v Evropě, Asii a dalších částech světa.[^gp-destruction]

Aby mohly být certifikační standardy pro les skutečným přínosem, je proto nutné se kromě snahy co nejvíce zvýšit plochu certifikovaných lesů také **zaměřit na reálné dodržování pravidel v lesích, které už certifikované jsou**, a jednoznačně se distancovat od jakýchkoliv praktik, které vedou k porušování závazků. I kdyby to mělo znamenat odebrání certifikační značky. Dosavadní fokus na plochu ("chceme mít více certifikovaných lesů") je pochopitelný, ale skrývá v sobě také potenciální riziko kompromisů. Součástí standardu proto musí být mechanismy, které toto riziko minimalizují.

{:.todo}
Obrázek: _Celosvětově bylo od roku 1990 odlesněno přibližně 420 milionu hektarů porostů. To je celá jedna desetina světových lesů a cca 160krát více, než je všech lesů v Česku._[^fao-worlds-forests]

Protože dřevo je také exportovanou a importovanou surovinou, efektivitu standardu a transparentnost postupů spojených s lesním hospodařením, těžbou a přepravou dříví značně ovlivňuje také vzájemná spolupráce mezi dovážející a vyvážející zemí – **bez aktivní role státu se žádný certifikační systém neobejde**. Pokud v exportující zemi dobře nefunguje vymahatelnost práva, případně nejsou k dispozici kvalitní monitorovací nástroje (a stát tedy nemá jasnou představu, co se v jejích lesích děje) nebo pokud dovážející země striktně nereguluje, jaké dřevo se smí na jejím trhu objevit a prodat, certifikace samy o sobě příliš mnoho nezmění. Jsou to dobrovolné závazky, které cílí spíše na tržní prostředí – nikdy v principu nemohou mít stejnou účinnost jako zákony a nařízení. Ani v České republice by proto zaměření na jejich větší podporu nemělo vést k oddalování **důkladné revize stávající legislativy**.

## Závěr

{:.todo}
zatím jen lehce rozepsaný, budu řešit během tohoto týdne

Přestože dřevo jako surovina zůstane perspektivní i do budoucna a své využití bude nadále nacházet v nábytkářství, stavebnictví a mnoha další oblastech, zároveň lesů jako cenného přírodního kapitálu celosvětově ubývá a jejich zdraví se v důsledku změny klimatu a činnosti člověka na mnoha místech dlouhodobě zhoršuje. Výjimkou není ani Česká republika, kde jsou tři čtvrtiny lesů více či méně intenzivně hospodářsky využívány k produkci dřeva. **Produkční funkci lesů** pochopitelně **potřebujeme zachovat, vzhledem ke zhoršující se kondici našich lesů a předpokládanému dalšímu oteplování planety však stále naléhavěji do popředí vystupují otázky spojené s dalšími funkcemi lesa**: Jak čistý vzduch tu v budoucnu chceme dýchat, jak čistou vodu pít? Jak zabráníme degradaci a odplavování půdy v krajině bez lesů? Jak posílíme sekvestrační potenciál lesů, aby ukládaly více uhlíku do dřeva a půdy? Kam se půjdeme zchladit v horkém dni, kam vyrazíme s dětmi na houby? Budeme se v krajině bez lesů vůbec cítit "doma"?

Aby lesy mohly plnit všechny své funkce, včetně podpory biodiverzity, bude především nutné jim dát mnohem větší prioritu, než jim dáváme dosud. A co nejdříve transformovat způsob, jak v nich hospodaříme. Z nástrojů, které dnes máme k dispozici, potřebujeme využít všechny: od těch regulačních (jako je legislativa) až po ty tržní (jako jsou certifikace).

Není to buď – anebo.

To hlavní, co v ČR potřebujeme, je citlivý krajinný management. Občas dát šanci přirozené sukcesi, ale nepotřebujeme (a v naší zalidněné zemi ani nemůžeme) mít všude divočinu, potřebujeme ale každodenní, kontinuální péči, která bude podporovat pestrost a jemnou mozaikovitost. A pružnost: experimentovat a nesázet všechno na jednu kartu (Matěj Š.). Určitě nepotřebujeme za každou cenu všude zalesňovat (i bezlesí může být velmi cenný biotop), nepotřebujeme více lesů. Potřebujeme jiné lesy.

## Zdroje a poznámky

[^sousedni-zeme]: V sousedních zemích se zastoupení obou certifikací značně liší, ve všech čtyřech je však certifikováno zhruba stejně (a často výrazně více) lesů než v ČR. Sousední Slovensko má 4× více lesů certifikovaných FSC (22 %), zastoupení PEFC je podobné jako u nás (62 %). Výrazně více FSC oproti Česku má Polsko (70 %), také PEFC se vztahuje na velkou část lesů (76 %). Rakousko naopak v podstatě žádné lesy v rámci FSC certifikované nemá, zato PEFC se zde vztahuje na 86 % lesů. V Německu získalo certifikaci FSC 13 % lesů, 77 % je certifikováno PEFC.
[^rakousko-fsc]: V Rakousku, kde přísný certifikační systém FSC zastoupen není, často postupy přírodě blízkého hospodaření vyžaduje legislativa.
[^zprava-o-stavu-lesa]: Ministerstvo zemědělství ČR, 2022. [_Zpráva o stavu lesa a lesního hospodářství 2021_](https://eagri.cz/public/web/file/715438/Zprava_o_stavu_lesa_2021_web.pdf).
[^nasekrajina]: http://nasekrajina.eu/wp-content/uploads/Certifikace-lesy-CR-1.pdf
[^petrik-fanta]: Petřík P., Fanta J. *Jiné klima – jiný les*. Academia 2021, s. 183.
[^mensi-vlatnici]: Přibližně 300 tisíc lidí vlastní v ČR les, jehož výměra nepřesahuje 50 hektarů. Wikipedie: Otevřená encyklopedie: [Lesy v Česku](https://cs.wikipedia.org/w/index.php?title=Lesy_v_Česku&oldid=20502362) \[online]. c2021 \[citováno 3. 2. 2023].
[^gp-destruction]: Greenpeace, 2021. [_Destruction: Certified_](https://www.greenpeace.org/static/planet4-international-stateless/2021/04/b1e486be-greenpeace-international-report-destruction-certified_finaloptimised.pdf).
[^fao-worlds-forests]: FAO, 2022. [The State of the World’s Forests 2022. Forest pathways for green recovery and building inclusive, resilient and sustainable economies](https://www.fao.org/documents/card/en/c/cb9360en). 166 stran. ISBN 978-92-5-135984-6.