---
layout:      explainer
title:       "V čem spočívá Evropská zelená dohoda? (neveřejné)"
slug:        "evropska-zelena-dohoda"
published:   false
author:      "Jakub Zamouřil"
weight:      74
tags-scopes: [ evropa ]
tags-topics: [ opatreni ]
# TODO: aktualizovat cover art, doplnit licenci a autora.
# cover-source-author: "??"
# cover-source-license: "CC BY 4.0 ??"
# cover-source-license-url: "https://creativecommons.org/licenses/by/4.0/"
cover-source-text: "Evropská komise"
cover-source-url: "https://ec.europa.eu/info/strategy/priorities-2019-2024/european-green-deal_cs"
perex:       "Evropská komise v prosinci 2020 představila Evropskou zelenou dohodu, která nastiňuje klimatické ambice EU na příštích 30 let. Co tato dohoda obsahuje?"
---

## Jaké jsou hlavní cíle dohody?

* **přechod na klimaticky neutrální hospodářství do roku 2050**, tedy omezit vypouštění skleníkových plynů na množství, které dokážeme každý
rok zachytit, aby Evropa přestala přispívat k probíhající změně klimatu.

* **transformace na dlouhodobě udržitelnou ekonomiku**, aby byl možný její růst a současně se nezvyšovalo využívání přírodních
zdrojů.

Vedlejším projevem této transformace bude i výrazné snížení znečištění ovzduší, zlepšení životního prostředí a rozvoj nových odvětví průmyslu díky investicím do výzkumu a vývoje. Důležitou součástí dohody je také zajištění, aby tato transformace byla spravedlivá – tedy aby nevedla k znevýhodnění určitých skupin obyvatel či regionů.

Evropská komise připouští, že k zastavení globální změny klimatu nestačí, aby Evropa v této oblasti jednala sama. Proto komise plánuje využít politický vliv
sjednocené EU, její expertízu v technické oblasti a její finanční prostředky k podpoře ostatních světových zemí, aby směřovaly ke stejnému cíli. Zároveň
uznává, že může být nutné chránit evropské zdroje a konkurenceschopnost vůči zemím, které by odmítly postupovat v souladu s klimatickými cíli, například vyšším zdaněním výrobků dovezených z těchto zemí.

V současnosti je Evropská zelená dohoda [24-stránkový dokument](https://ec.europa.eu/info/sites/info/files/european-green-deal-communication_en.pdf), který popisuje ambice v jednotlivých odvětvích a způsoby, jakým jich může být dosaženo.

{% include figure.html
    name="zavazky.jpg"
    alt="Cíle Evropské zelené dohody"
    source-text="Evropská komise"
    source-url="https://ec.europa.eu/info/strategy/priorities-2019-2024/european-green-deal_cs"
%}

## Jaké konkrétní kroky dohoda navrhuje?

### Výroba elektřiny a tepla

V praxi dohoda cílí nejvíce na energetický sektor, který v EU produkuje největší množství emisí skleníkových plynů. Cílem je téměř **kompletní dekarbonizace energetiky** tedy odstoupení od využívání uhlí, zemního plynu a ropy a jejich nahrazení obnovitelnými nebo jadernými zdroji. Evropská komise doporučuje především stavbu pobřežních větrných elektráren, které jsou nyní nejlevnějším a nejefektivnějším obnovitelným zdrojem elektřiny. Na využití jaderné energie není v EU shoda. Zatímco některé státy novým jaderným elektrárnám odporují, pro jiné státy (včetně Česka) byla možnost jejich výstavby podmínkou pro souhlas s přijetím dohody.

Dále EU usiluje o **úspory energie** (snížení energetické náročnosti budov a zvyšování efektivity spotřebičů) a propojení a digitalizaci evropských energetických sítí.

{% include figure.html
    name="principy.jpg"
    alt="Principy Evropské zelené dohody"
    source-text="Evropská komise"
    source-url="https://ec.europa.eu/info/strategy/priorities-2019-2024/european-green-deal_cs"
%}

### Průmysl

V současnosti se většina výrobků vyrobí z prvotních surovin a když doslouží jsou vyhozeny bez dalšího využití. Jen 12 % výrobků pochází z recyklovaných materiálů). Cílem zelené dohody je do roku 2050 v co nejvíce odvětvích **dosáhnout cirkulární ekonomiky**, tedy využívání recyklovaných materiálů, zvyšování životnosti výrobků a minimalizace nevyužitelného odpadu. Důsledkem bude snížení těžby nerostných surovin, čímž se uleví životnímu prostředí.

EU bude také výrazně **investovat do výzkumu a vývoje nových technologií**, které vedou k větší udržitelnosti. Mezi ně patří například nízkouhlíkový proces výroby oceli, palivové články na vodík, nové typy baterií, či zachycování a ukládání CO<sub>2</sub>.

### Zemědělství

Dohoda cílí na **rozšíření ekologického zemědělství a snížení množství užívaných pesticidů**. Důležitým bodem je omezení či zákaz dovozu jídla, které nebude splňovat standardy Evropské unie. Z textu dohody není zřejmé, zda je v plánu omezování živočišné produkce, jejíž snížení označila [nedávná vědecká zpráva](https://www.czechsight.cz/pres-11-000-vedcu-podporilo-vyhlaseni-klimaticke-nouze/) jako důležitou součást boje proti klimatickým změnám.

{% include figure.html
    name="strategie.jpg"
    alt="Strategie Evropské zelené dohody"
    source-text="Evropská komise"
    source-url="https://ec.europa.eu/info/strategy/priorities-2019-2024/european-green-deal_cs"
%}

### Doprava

EU plánuje **podporu výstavby dobíjecích stanic** pro elektromobily, vodíkových čerpacích stanic a **vyšší zdanění emisí z lodní a letecké dopravy**. Zároveň  plánuje zpřísnění limitů pro znečištění vody i ovzduší velkými zaoceánskými loděmi.

### Biodiverzita

Ochraně biodiverzity má pomoci **rozšíření území chráněných krajinných oblastí**, zalesňování, omezení používání chemikálií či **šetrnější rybolov**. Životnímu prostředí i adaptaci na změnu klimatu má pak pomoci obnova přirozených funkcí krajiny, včetně přirozené zádrže vody v krajině.

### Podpora regionů

K zajištění spravedlivé transformace pomůže tzv. **Just Transition Fund** ve výši 100 miliard eur, který zajistí přímý přísun investic regionům, které by mohly být transformací znevýhodněny (což jsou např. uhelné regiony v ČR či v Polsku). Současně je také součástí plánu podpora chudobou stižených skupin obyvatel, které by si nemohly samy dovolit přechod k jiným zdrojům energie, popř. zateplení jejich domů.

## Jak se bude v nejbližší budoucnosti dohoda zavádět do praxe?

Představený dokument je pouze obecný plán, jehož jednotlivé kapitoly bude evropská komise v příštích šesti měsících rozpracovávat do detailů a vydávat je postupně jak budou dokončovány. V FIXME červnu 2020 pak na základě detailního plánu komise rozhodne, jaké klimatické cíle stanoví pro rok 2030. Současné cíle pro rok 2030 jsou totiž označovány jako [nedostatečné k udržení globálního oteplení pod 2 °C](https://climateactiontracker.org/countries/eu/).

Různé země mají své unikátní problémy a prostředky, proto si každý stát připravuje vlastní klimatický a energetický plán. První verze těchto plánů se nyní finišují a budou brzy zveřejněny. V průběhu roku 2021 provede Evropská komise hodnocení těchto plánů a v případě potřeby dá státům doporučení, jak tyto plány vylepšit. Aktualizace těchto národních plánů pak proběhne v roce 2023.

## Jak bude Evropská zelená dohoda financována?

Evropská komise odhaduje, že k splnění současných cílů bude nutné **ročně investovat** zhruba 260 miliard eur, což je přibližně **1,5 % evropského HDP**. Tyto investice budou financovány z kombinace rozpočtu EU, národních rozpočtů a soukromých investic za pomoci Evropské investiční banky a zisků z prodeje emisních povolenek.

Tento investiční plán bude vyžadovat rozsáhlé změny v systémech evropského financování a [je označován jako "ambiciózní"](https://eeb.org/library/game-changer-financing-the-european-green-deal/); přesto Evropskou zelenou dohodu některé ekologické organizace považují za nedostatečnou a [volají po zvýšení jejích cílů](https://www.greenpeace.org/czech/clanek/5252/evropsky-green-deal-je-krok-spravnym-smerem-ale-sam-o-sobe-nestaci/). Pro srovnání, v 90. letech investovala Česká republika i [více než 2 % svého HDP](https://ekolist.cz/cz/zpravodajstvi/zpravy/investice-do-zivotniho-prostredi-stagnuji-tvrdi-statistici) do obnovy a ochrany životního prostředí poškozeného totalitním režimem – tyto investice vedly např. k odsíření uhelných elektráren či modernizaci těžkého průmyslu a zpracování odpadů, což značně zlepšilo místní kvalitu ovzduší i zdraví obyvatel.

{% include figure.html
    name="rizika.jpg"
    alt="Ekonomické důsledky nenaplnění Evropské zelené dohody"
    source-text="Evropská komise"
    source-url="https://ec.europa.eu/info/strategy/priorities-2019-2024/european-green-deal_cs"
%}

## Co si EU od této dohody slibuje?

Dohoda má přispět ke zpomalení změny klimatu a předejití jejím nejhorším dopadům, jako jsou extrémní jevy počasí, nedostatek potravin, masová migrace a nestabilita ve světě. Tyto projevy změny klimatu by přinesly znatelné škody na ekonomice i zdraví a životech Evropanů – Evropská komise však věří, že investicemi do klimatických opatření je možné tyto dopady zmírnit.

Současně dojde k významnému zlepšení životního prostředí a zdraví Evropanů. Díky investicím do výzkumu a vývoje Evropská komise očekává, že se Evropa stane světovým lídrem v udržitelných technologiích, což posílí její ekonomickou pozici ve světě.
