---
layout:      explainer
title:       "Co je Zelená dohoda pro Evropu?"
slug:        "zelena-dohoda-pro-evropu"
published:   2022-11-30
author:      "Kateřina Kolouchová"
weight:      74
tags-scopes: [ eu ]
tags-topics: [ opatreni ]
cover-source-author:        "Johannes Plenio"
cover-source-text:          "Unsplash"
cover-source-license:       "Unsplash License"
cover-source-license-url:   "https://unsplash.com/license"
cover-source-url:           "https://unsplash.com/photos/UO4KcQL7vbE"
perex:       "Zelená dohoda pro Evropu, anglicky European Green Deal, je strategickým dokumentem Evropské unie, ze kterého vychází současná unijní klimatická politika, včetně konkrétních opatření, která mají zajistit dosažení klimatické neutrality do roku 2050. Tato opatření se přitom dotýkají všech oblastí hospodářství a jsou vzájemně provázaná. Nedílnou součástí strategie je identifikace vhodných finančních zdrojů, a to jednak na samotná opatření, jednak na podporu zranitelných skupin obyvatel."
---

TL;DR:
- Hlavním cílem je dosažení klimatické neutrality do roku 2050.
- Jde o strategický, právně nezávazný dokument. Navrhovaná opatření nabývají legislativní podobu v balíčku Fit for 55.
- Finance jsou dostupné – je potřeba je efektivně rozdělit.
- Dotýká všech sektorů hospodářství a kromě snižování emisí skleníkových plynů se zaměřuje na obnovu biodiverzity či ochranu životního prostředí obecně.

Pro zastavení oteplování planety a jeho projevů, z nichž některé lze pozorovat již dnes – v Česku jde o sucha nebo kůrovcovou kalamitu, v jiných částech světa o vlny veder, požáry nebo povodně –, je klíčové zapojení a spolupráce všech aktérů přes podniky, instituce, po státy a mezinárodní organizace. EU se v tomto kontextu snaží být globálním lídrem a ukazovat, že jde skloubit ambiciózní klimatickou politiku s hospodářskou prosperitou[^rustova-strategie] a zároveň usilovat o to, aby transformace k bezmisní ekonomice byla sociálně spravedlivá. **Nová zelená úsporám, 40 miliard korun pro uhelné regiony nebo bezemisní automobily od roku 2035** – to vše jsou příklady polik, které úzce souvisejí se Zelenou dohodou pro Evropu.

## Kontext vzniku

[Zelenou dohodu pro Evropu](https://ec.europa.eu/info/strategy/priorities-2019-2024/european-green-deal_cs) (*European Green Deal*, EGD) představila **Evropská komise v roce 2019**. Jde o dokument, jež nemá status zákona, nýbrž slouží jako strategický plán pro země Evropské unie a jejich příspěvek ke globálnímu snižování emisí skleníkových plynů. 193 zemí světa se v roce 2015 v <glossary id="parizskadohoda">Pařížské dohodě</glossary> zavázaly udržet oteplení planety pod 2 °C a zároveň se snažit nepřekročit hranici 1,5 °C v porovnání s teplotami před průmyslovou revolucí.[^cesko-otepleni] [^sdg]

Hlavním cílem Zelené dohody je **dosáhnout <glossary id="carbon-neutrality">klimatické neutrality</glossary> do roku 2050** – toho, že unijní země nebudou do atmosféry vypouštět více emisí skleníkových plynů, než kolik z ní dokáží odstranit. Milníkem na cestě k tomutu cíli je **rok 2030, do kterého má EU dosáhnout 55% snížení emisí skleníkových plynů** oproti roku 1990.

Cíle Zelené dohody, které navhrla Evropská komise vzápětí [podpořila](https://www.consilium.europa.eu/en/meetings/european-council/2019/12/12-13/) i Evropská rada složená z hlav členských států[^babis]. Tato podpora na nejvyšší politické úrovni následně umožnila zakotvení zmíněných cílů legislativně: v roce 2021 byl přijat [Evropský klimatický zákon](https://eur-lex.europa.eu/legal-content/CS/TXT/HTML/?uri=CELEX:32021R1119), který je činí právně závaznými. Zároveň byl v témže roce představen balíček legislativních návrhů [**Fit for 55**](/infografiky/fit-for-55), který uvádí cíle a záměry Zelené dohody v praxi. Jeho ambice přitom směřují k naplnění cíle pro rok 2030.

Hierarchii zmíněných kroků lze tedy seřadit následovně: Zelená dohoda pro Evropu (strategický dokumen pro naplnění klimatických cílů) → Evropský klimatický zákon (klimatické cíle jsou právně závazné) → Fit for 55 (balíček opatření pro dosažení cíle pro rok 2030).

### Jak by mohla vypadat trajektorie emisí skleníkových plynů pro naplnění klimatických cílů

{% include figure.html
    name="cs-vyvoj-emisi-trajektorie-des.svg"
    caption="Vývoj emisí skleníkových plynů v EU mezi lety 1990 a 2020 (světle) a potřebná trajektorie pro naplnění klimatických cílů (tmavě)."
    alt="TBD."
    source-text="Infografika Fakta o klimatu"
    source-url="https://faktaoklimatu.cz/infografiky/emise-eu-vyvoj"
%}

Emise skleníkových plynů začaly významněji klesat po finanční krizi v roce 2008, přičemž od roku 1990 (4&thinsp;901 Mt CO<sub>2</sub>eq) do roku 2020 (3&thinsp;354 Mt CO<sub>2</sub>eq) poklesly o 32 %. Větší pokles v roce 2020 byl způsoben především útlumem ekonomiky kvůli pandemii koronaviru a podle všeho se emise vrátí na svou původní trajektorii. Graf naznačuje, jak by mohl vypadat vývoj emisí, pokud by bylo dosaženo klimatických cílů – poklesu o 55 % do roku 2030 oproti roku 1990 a dosažení klimatické neutrality v roce 2030.

### Jak v EU probíhá přijímání legislativy aneb Rozhoduje i Česko

EU nastavuje pravidla a podmínky především **legislativními akty** ve formě směrnic či nařízení. Řádný legislativní postup běžně začíná začíná u Evropské komise, která navrhne znění aktu. Ten následně putuje do Evropského parlamentu (složeného z volených europoslanců z jednotlivých členských států) a Rady EU (složené z ministrů členských států). Obě instituce přitom mohou navrhovaný akt připomínkovat a pozměňovat. Aby akt vstoupil v platnost, je potřeba jeho přijetí jak Parlamentem, tak Radou. **Na schvalování legislativy se** tak **podílí všechny členské země**, i Česko.

Formulaci konkrétních směrnic a nařízení mnohdy předchází obecnější strategie Evropské komise, které obsahují cíle a záměry v dané oblasti – touto strategií je i Zelená dohoda. Vznik legislativy ovlivňuje i [Evropská rada](https://www.consilium.europa.eu/cs/european-council/role-setting-eu-political-agenda/), kdy hlavy členských států (v případě Česka jde o premiéra) určují politické směřování Unie a mohou tak například uložit Evropské komisi vypracování konkrétního legislativního návrhu.

## Hlavní principy

- **Ekonomický růst oddělený od využívání zdrojů** – předpoklad, že je možné zvyšovat ekonomickou životní úroveň i bez extraktivního využívání zdrojů (*decoupling*).
- **Spravedlivá transformace** – podpora skupin negativně zasažených dekarbonizací – z důvodu vysokých cen energií, ztráty zaměstnání atd. Podpora participace veřejnosti prostřednictvím Evropského klimatického paktu.
- **Klimatická odpovědnost jako součást všech unijních politik** (*climate mainstreaming, do no harm*) – začlenění udržitelnosti a klimatických cílů do všech politik EU. Tedy i oblastí, jako jsou financování a rozpočtování, inovací nebo vzdělávání.
- **EU jako globální lídr** – EU jako inspirace v úsilí pro ostatní země světa. Iniciativní role v multi– i bilaterální spolupráci, v rozvoji mezinárodních trhů s uhlíkem nebo norem pro globální hodnotové řetězce.
  
## Navrhovaná opatření v jednotlivých sektorech hospodářství

Zelená dohoda pro Evropu je [dokumentem o 25 stranách](https://eur-lex.europa.eu/resource.html?uri=cellar:b828d165-1c22-11ea-8c1f-01aa75ed71a1.0010.02/DOC_1&format=PDF). Obsahuje rámcový plán transformativních politik v sedmi oblastech hospodářství: od energetiky přes dopravu po zemědělství a krajinu.

### Čistá energetika

V koláči skleníkových plynů EU zaujímá energetika největší díl – v roce 2020 to bylo 26 %[^eurostat]. Sektor energetiky tak v současnosti skýtá největší příležitost pro snižování emisí skleníkových plynů, a to tak, že postupně dojde k nahrazení fosilních paliv, jako jsou uhlí a zemní plyn, **obnovitelnými zdroji energie** (OZE) – především větrnými elekrárnami na pevnině i moři a solárními panely) – a k investicím do **energetické účinnosti a úspor**. Budoucnost evropské energetiky je třeba vnímat jako společný podnik: je potřeba posilovat přeshraniční infrastrukturu a spolupráci (aby například větrné elektrárny v Baltském moři mohly dodávat elektřinu i do vnitrozemních států jako je ČR). Zelená dohoda dále vyzdvihuje význam zapojení spotřebitelů do energetické transformace, jinými slovy komunitní energetiku, a nezapomíná na podporu obyvatel ohrožených energetickou chudobou.

Záměry Zelené dohody uvádí ve velké míře do praxe balíček legislativních návrhů [**Fit for 55**](/infografiky/fit-for-55). Příkladem návrhu v oblasti energetiky je [Revize směrnice o obnovitelných zdrojích energie](https://eur-lex.europa.eu/legal-content/CS/TXT/?uri=CELEX%3A52021PC0557), na základě kterého by se měly OZE v roce 2030 podílet na 40–45 %[^trialog] spotřeby elektřiny v EU, nebo [Revize směrnice o energetické účinnosti](https://eur-lex.europa.eu/legal-content/CS/TXT/?uri=CELEX%3A52021PC0558), podle které by se do roku 2030 měla snížit spotřeba energie o 9–13 % v porovnání s rokem 2020. 45 % i 13 % jsou přitom vyššími cíly, které Komise navrhla v plánu [**REPowerEU**](https://ec.europa.eu/info/strategy/priorities-2019-2024/european-green-deal/repowereu-affordable-secure-and-sustainable-energy-europe_cs), jenž vznikl v reakci ruské invaze na Ukrajinu.

Na úrovni jednotlivých států EU jsou klíčovými dokumenty **národní energeticko-klimatické plány** (*National Energy and Climate Plans*, NECPs), v nichž představují, jak přispějí k dosažení unijních klimatických cílů. Tyto plány mají být v roce 2023 aktualizovány. Český NECP shrnuje naše [infografika](/studie/2019-scenar-necp).

### Udržitelná mobilita

V objemu emisí skleníkových plynů EU následuje doprava těsně za energetikou, v roce 2020 se rovněž podílela na 26 %[^eurostat] z nich. Na rozdíl od všech ostatních sektorů hospodářství, emise z dopravy stále [rostou](/infografiky/emise-eu-vyvoj) – v roce 2019 byly o 33 % vyšší než v roce 1990. Podle Zelené dohody **musí cena dopravy odrážet její dopad na životní prostředí a zdraví**.

Součástí plánu Zelené dohody je proto rozšíření a úpravu systému obchodování s [emisními povolenkami](/explainery/emisni-povolenky-ets), které jsou účinným nástrojem pro snižování emisí skleníkových plynů – znečišťovatel platí za emise, které vypouští, což jej motivuje k jejich snižování. Konkrétně jde o a) využití emisních povolenek v sektorech silniční a námořní dopravy a b) snížení množství povolenek přidělovaných zdarma leteckým společnostem. Obě úpravy uvádí v praxi legislativní návrhy balíčku Fit for 55: [první](https://eur-lex.europa.eu/legal-content/CS/TXT/?uri=CELEX%3A52021PC0551) se týká úpravy systému obchododování s emisními povolenkami, [druhá](https://eur-lex.europa.eu/legal-content/CS/TXT/?uri=CELEX%3A52021PC0552) je součástí revize směrnice o příspěvku letecké dopravy ke snižování emisí skleníkových plynů. K poklesu emisí má přispět i záměr ukončit poskytování dotací na fosilní paliva a upravit osvobození leteckých a námořních paliv od daně, čímž se zabývá [revize směrnice o zdanění energie](https://eur-lex.europa.eu/legal-content/CS/TXT/?uri=CELEX%3A52021PC0563).

Kromě snížení emisí skleníkových plynů v dopravě obecně navrhuje Zelená dohoda dosažení nulových emisí CO<sub>2</sub> u osobních automobilů a dodávek. Členské státy EU se již [v rámci balíčku Fit for 55](https://eur-lex.europa.eu/legal-content/CS/TXT/?uri=CELEX%3A52021PC0556) shodly na tom, že od roku 2035 nebudou moct být vyráběny nové vozy se spalovacími motory vypouštějící emise CO<sub>2</sub>. Ač se v tomto kontextu hovoří především o nahrazení elektrickými vozidly a o rozvoji syntetických paliv pro případy, kde elektrifikace v současnosti není variantou (např. u leteckých paliv), klíčovou roli hraje i snížení celkové dopravní zátěže a rozvoj hromadné dopravy nebo cyklistiky.

V neposlední řadě pak Zelená dohoda počítá s rozšířením a podporou dobíjecích stanic pro elektromobily nebo alternativní paliva (vodík, zkapalněný zemní plyn), což implementuje [návrh nařízení o zavádění infrastruktury pro alternativní paliva](https://eur-lex.europa.eu/legal-content/CS/TXT/?uri=CELEX%3A52021PC0559). Balíček Fit for 55 zároveň obsahuje návrhy pro rozvoj udržitelných paliv v [námořní](https://eur-lex.europa.eu/legal-content/CS/TXT/?uri=CELEX%3A52021PC0562) a [letecké](https://eur-lex.europa.eu/legal-content/CS/TXT/?uri=CELEX%3A52021PC0561) dopravě.

### Renovace budov

Emise skleníkových plynů v sektoru budov vznikají jednak spalováním fosilních paliv v samotných budovách (vytápěním, ohřevem vody nebo vařením) a jednak ve stavebnictví (při výrobě stavebního materiálu, stavbě či renovaci). Sektor budov tak spotřebuje až 40 %[^emise-budovy] vyrobené energie v EU. Kromě změny energetického mixu, mají ke snížení emisí přispět především vyšší standardy pro energetickou účinnost budov (například díky renovaci a zateplení nebo chytřejšímu nakládání s energiemi díky digitalizaci). Na rámcový návrh Zelené dohody navazuje strategie Evropské komise s názvem [Renovační vlna pro Evropu](https://energy.ec.europa.eu/topics/energy-efficiency/energy-efficient-buildings/renovation-wave_cs). Legislativní podoba opatření se pak odráží v [návrhu směrnice o energetické náročnosti budov](https://eur-lex.europa.eu/legal-content/cs/TXT/?uri=COM%3A2021%3A802%3AFIN) (*Energy Performance of Buildings Directive*, EPBD), jež je opět součástí balíčku Fit for 55.

Podobně jako silniční doprava i sektor budov by měl být zahrnut do systému obchodování s emisními povolenkami (tzv. EU ETS 2). Současně s tímto opatřením má vzniknout [Sociální klimatický fond](https://eur-lex.europa.eu/legal-content/CS/TXT/?uri=CELEX%3A52021PC0568), který má být financován právě výnosy z prodeje emisních povolenek v silniční dopravě a sektoru budov. Fond by sloužil jako finanční podpora pro domácnosti zranitelné v důsledku potenciálního zdražování v těchto sektorech. Česko by v rámci tohoto fondu, pokud bude schválen, mělo obdržet přibližně [45 miliard Kč](/infografiky/fondy-eu).

### Dekarbonizace průmyslu a oběhové hospodářství

Pro průmysl je velkou výzvou především dekarbonizace energeticky náročných odvětví, jako jsou výroba železa a oceli, výroba cementu nebo chemický průmysl, jelikož jde jednak o to nahradit spalování fosilních paliv elektřinou například ze zeleného vodíku[^vodik-vysvetleni] a jednak je potřeba řešit skleníkové plyny, které vznikají v chemických reakcích při výrobě. Podpora rozvoje zeleného vodíku, technologií na zachytávání a ukládání uhlíku (*Carbon Capture and Storage, CCS*) nebo alternativních paliv je proto jedním z klíčových dílů skládačky.

Těžba a zpracování přírodních materiálů představuje zátěž pro ekosystémy – je jednou z příčin ztráty biodiverzity nebo nedostatku vody. Proto se Zelená dohoda vyslovuje jak pro používání nízkoemisních technologií, tak pro posílení role oběhového hospodářství. V této návaznosti představila Evropská komise v březnu 2020 [Akční plán pro oběhové hospodářství](https://eur-lex.europa.eu/legal-content/CS/TXT/HTML/?uri=CELEX:52020DC0098). Plán se zaměřuje na snížení objemu odpadu, znovupoužitelnost materiálů i produktů a jejich recyklaci (což je možné shrnout pod anglickou zkratkou *reduce, reuse, recycle*). V praxi to znamená například konec jednorázových plastů, odpovědnost firem, aby nabízely odolné a opravitelné produkty, nebo udržitelnost a recyklovatelnost baterií používaných nejen v elektromobilech. Důležitou otázkou je i dostupnost a udržitelnost materiálů potřebných pro výrobu čistých technologií, která se úzce pojí s tématem strategické bezpečnosti. Kritické materiály se navíc mnohdy nacházejí v zemích s nedemokratickými režimy, což představuje výzvu pro vzájemnou spolupráci.

Ač jsou energeticky náročná odvětví součástí systému obchodování s emisními povolenkami, v současnosti jich z důvodu konkurenceschopnosti vůči výrobcům ze zemí mimo EU dostávají velkou část zdarma[^ochrana-prumyslu]. Tuto strategii má změnit zavedení [uhlíkového vyrovnání na hranicích](https://eur-lex.europa.eu/legal-content/CS/TXT/?uri=CELEX%3A52021PC0564)(*Carbon Border Adjustment Mechanism*, CBAM), které zpoplatní dovoz emisně náročných produktů i pro mimounijní země a souběžně se tak domácímu průmyslu postupně přestanou vydávat povolenky zdarma. To by zároveň vedlo k zamezení přesouvání výroby do zemí s nižšími klimatickými standardy, tedy úniku uhlíku (*carbon leakage*).

### Udržitelné zemědělství

V roce 2020 se zemědělství se na celkových emisích skleníkových plynů EU podílelo 7 %[^eurostat], přičemž tyto emise vznikají především při chovu dobytka, kdy jsou vypouštěny emise metanu, a při obdělávání zemědělské půdy, kdy dochází k uvolňování emisí oxidu dusného.

Cíle a plány pro udržitelné zemědělství reflektuje Zelená dohoda ve strategii *od zemědělce ke spotřebiteli* (*Farm to Fork*), která se dotýká jak společné zemědělské politiky (SZP), tak společné rybářské politiky (SRP). Zemědělci a rybáři mají být odměňováni za udržitelné hospodaření, které umožní zachytávání uhlíku v půdě a bude využívat více přírodních bližších postupů (precizní zemědělství, agrolesnictví, omezení chemických hnojiv a pesticidů a další). Strategie konkrétně počítá s navýšením dílů prostředků, které by měly putovat směrem k ekologicky prospěšným procesům, které přispějí k jak ochraně klimatu, tak biodiverzity – 40 % prostředků v rámci SZP, 30 % v rámci SRP. Zásadním cílem je přitom i produkce zdravých, výživných a finančně dostupných potravin, a tedy příspěvěk k veřejnému zdraví. Na strategii *od zemědělce ke spotřebiteli* navazuje [reforma SZP](https://www.consilium.europa.eu/cs/policies/cap-introduction/cap-future-2020-common-agricultural-policy-2023-2027/) pro léta 2023 až 2027, která uvádí její cíle do praxe.

### Ochrana biodiverzity a ekosystémů

{% include preview-box.html
    title="Proč ubývá biodiverzity?"
    text="Shrnujeme hlavní faktory vedoucí k úbytku bidoverzity – klimatická změna je přitom jedním z nich."
    slug="ubyvani-biodiverzity"
%}

Součástí Zelené dohody je [strategie v oblasti biologické rozmanitosti do roku 2030](https://environment.ec.europa.eu/strategy/biodiversity-strategy-2030_cs), která představuje záměr rozšířit chráněné oblasti na pevnině i na moři, obnovit poškozené ekosystémy a identifikovat finanční prostředky k dosažení stanovených cílů. V návaznosti na ni představila Komise v červnu 2022 návrh přelomové legislativy – zákon o obnově přírody (*Nature Restoration Law*). Ochrana biodiverzity a ekosystémů je totiž minimálně stejně velkým tématem jako změna klimatu, ač se prvnímu z témat dostává relativně méně pozornosti. Podobně jako ochrana klimatu, tak i obnova biodiverzity by měla prostupovat všemi unijními politikami ([*biodiversity mainstreaming*](https://ec.europa.eu/info/strategy/eu-budget/performance-and-reporting/mainstreaming/biodiversity-mainstreaming_en)), významná část prostředků unijního rozpočtu na klima (30 %) by navíc měla směřovat k podpoře biodiverzity.

V oblasti lesů pak Komise představila [novou lesní strategii do roku 2030](https://environment.ec.europa.eu/strategy/forest-strategy_cs), jejímž účelem je učinit evropské lesy zdravějšími a odolnějšími vůči novým klimatickým podmínkám. Její obsah přibližujeme v [explaineru](/explainery/lesnicka-strategie-eu).

Jak lesní, tak biodiverzitní strategie úzce souvisí s výše zmíněnou strategií v oblasti udržitelného zemědělství, přičemž všechny tři se propisují do legislativního návrhu [Revize nařízení o využívání půdy a lesnictví](https://eur-lex.europa.eu/legal-content/CS/TXT/?uri=CELEX%3A52021PC0554) v balíčku Fit for 55.

### Nulové znečištění

Poslední kapitola Zelené dohody se zabývá znečištěním ovzduší, půd a vod a posílením jeho monitorování, a tedy efektivnější nápravy. Ambicí není nic menšího, než do roku 2050 dosáhnout nulového znečištění. Jak si nulové znečištění představit? Mělo by dojít ke snížení znečištění na takovou úroveň, která již nebude pro zdraví a přírodní ekosystémy škodlivá a se kterou se zvládne příroda sama vypořádat. Konkrétní cesty k němu představuje [Akční plán pro nulové znečištění](https://environment.ec.europa.eu/strategy/zero-pollution-action-plan_cs).

## Jak to celé zafinancovat?

Jak transformaci k bezemisní ekonomice zafinancovat, je častou otázkou. Skutečnost je taková, že zdroje pro financování cílů Zelené dohody již existují a o dalších se vyjednává. **Klíčovým úkolem zůstává tyto prostředky vhodně využít** a rozdělit v místech, kde mají smysl a dopad. Dostupné zdroje lze rozdělit do tří skupin: unijní zdroje, soukromý kapitál a vnitrostátní rozpočty.

### Unijní zdroje

{% include preview-box.html
    title="Jak EU financuje klimatická opatření v Česku?"
    text="V infografice přinášíme detailnější informace o jednotlivých zdrojích a fondech."
    slug="fondy-eu"
%}

Unijní finance na klimatická opatření pocházejí především z rozpočtu EU, příjmů z dluhopisů (*NextGenerationEU*), kterými si státy EU společně půjčily na obnovu po pandemii, a výnosů z prodeje emisních povolenek. Tyto prostředky jsou následně rozdělovány mezi několik fondů, v rámci kterých plynou členským státům. Alespoň [30 % unijního rozpočtu a příjmů z dluhopisů](https://ec.europa.eu/info/strategy/eu-budget/performance-and-reporting/mainstreaming_cs#climate) pro období 2021–2027 by mělo být alokováno na klimaticky prospěšná opatření.

**Klíčovou součástí Zelené dohody je mechanismus spravedlivé transformace** a zřízení Fondu pro spravedlivou transformaci. V rámci fondu byly v září 2022 pro Českou republiku [schváleny prostředky](https://ec.europa.eu/commission/presscorner/detail/cs/IP_22_5702) ve výši přibližně 40 miliard Kč. Tyto finance navržené k minimalizaci negativních dopadů dekarbonizace (například ztráta zaměstnání v důsledku zavírání uhelných dolů) zamíří do Karlovarského, Ústeckého a Moravskoslezského kraje.

Významným zdrojem pro financování klimatických opatření jsou **výnosy z prodeje emisních povolenek** v rámci [EU ETS](/explainery/emisni-povolenky-ets). Emisní povolenky fungují na principu **znečišťovatel platí** a nyní se vztahují především na energeticky náročná odvětví[^eu-ets-sektory], ačkoliv je v jednání jejich rozšíření na silniční či námořní dopravu nebo sektor budov. Těmito výnosy lze následně podporovat klimatická a dekarbonizační opatření, jako se to děje v případě [Modernizačního](https://climate.ec.europa.eu/eu-action/funding-climate-action/modernisation-fund_cs) nebo [Inovačního](https://climate.ec.europa.eu/eu-action/funding-climate-action/innovation-fund_en) fondu. Součástí návrhů balíčku Fit for 55 je i zřízení tzv. [Sociální klimatického fondu](https://eur-lex.europa.eu/legal-content/CS/TXT/?uri=CELEX%3A52021PC0568), který by sloužil k podpoře zranitelných domácností zasažených dekarbonizací, a to podporou energetické účinnosti, obnovitelných zdrojů energie nebo bezemisní dopravy. Vznik tohoto fondu je však úzce navázán na zavedení zpoplatnění emisí skleníkových plynů z budov a silniční dopravy (tzv. EU ETS 2), jehož výnosy mají fond financovat.

### Soukromý kapitál

{% include preview-box.html
    title="Co je taxonomie EU?"
    text="Z jakých předpokladů taxonomie vychází a koho se týká?"
    slug="taxonomie-eu"
%}

K dosažení vytyčených klimatických cílů je kromě veřejných zdrojů nezbytné mobilizovat i soukromý kapitál a nasměřovat jej k nízkouhlíkovým projektům. Krokem vpřed je v tomto ohledu přijetí [**taxonomie**](/infografiky/taxonomie-eu) udržitelných aktivit, jejímž cílem je tyto aktivity klasifikovat a poskytnout podklady pro informovanější a klimaticky odpovědnější investiční rozhodování.

Mnoho investorů se již dnees vyhýbá investicím do projektů, kde existuje riziko tzv. [**uvízlých aktiv**](https://en.wikipedia.org/wiki/Stranded_asset) (*stranded assets*). Projektů, u kterých lze v kontextu společenského a legislativního vývoje očekávat pokles hodnoty investovaných prostředků. Příkladem mohou být investice do fosilní infrastruktury, například uhelné, které vzhledem k uzavírání uhelných dolů po celé Evropě mohou v projektu *uvíznout* a výrazně klesnout na hodnotě.

### Vnitrostární rozpočty

Zelená dohoda pracuje s termínem *ekologizace vnitrostátních rozpočtů*, který zahrnuje přesun zdanění od práce na znečištění, konec dotací na fosilní paliva a rozpočtování s ohledem na sociální dopady. [Unijní reforma DPH](https://eur-lex.europa.eu/legal-content/CS/TXT/?uri=celex%3A32022L0542) ukládá postupně do roku 2030 ukončit zvýhodněné sazby pro aktivity negativně dopadající na životní prostředí (například fosilní paliva) a naopak umožňuje zvýhodňovat aktivity šetrné k životnímu prostředí.

Do národních rozpočtů plyne i část výnostů z emisních povolenek získaných z jejich dražby. Podle současných pravidel mají členské státy povinnost alokovat alespoň 50 % těchto výnosů na klimatická opatření. Součástí návrhu o reformě trhu s povolenkami v balíčku Fit for 55 je navýšení tohoto podílu na 100 %.

## Dopady na Česko

Zmíněné cíle se zpravidla týkají EU jako celku, přičemž pro jednotlivé členské státy se mohou lišit. Například dosažení klimatické neutrality v roce 2050 na úrovni EU znamená, že v některé zemi mohou být emise skleníkových plynů kladné, pokud budou v jiné záporné. Rozdílné podmínky mají státy i v kontextu dostupných financí – pro ty průmyslovější země, jako je i Česko, je zpravidla vyhrazeno více prostředků pro modernizaci ekonomiky.

Pro Česko jakožto zemi významně závislou na fosilních palivech je transformace velkou výzvou, a to nejen s ohledem na změnu energetického mixu (který tvoří z 50 % uhlí a plyn, z 37 % jaderná energie a z 13 % OZE), ale i s ohledem na rekvalifikaci obyvatel, kteří přijdou o zaměstnání ve svém oboru – na to reaguje právě Fond pro spravedlivou transformaci. Energetika je v Česku zodpovědná za 40 % emisí skleníkových plynů, zde tak v současnoti leží největší příležitost pro jejich snížení.

## Zdroje a poznámky

[^babis]: Česko v té době na jednání Evropské rady zastupoval jakožto premiér Andrej Babiš.
[^rustova-strategie]: Zelená dohoda pro Evropu je založena na myšlence *zeleného růstu*, tedy že je možné, aby ekonomika rostla a emise klesaly. Oddělení ekonomického růstu od extrakce přírodních zdrojů se označuje jako *decoupling*. Součástí společenské diskuze jsou však i kritické teorie, podle kterých není možné dosáhnout klimatických cílů a zároveň ekonomicky růst – v tomto ohledu lze odkázat např. na [teorii nerůstu (*degrowth*)](https://en.wikipedia.org/wiki/Degrowth).
[^klimaticky-mainstreaming]: Pro implementaci a prosazování klimatických cílů do ostatních politik se využívá termín *klimatický mainstreaming*. O klimatickém mainstreamingu na úrovni Evropské unie se lze dočíst více [na stránkách Evropské komise](https://ec.europa.eu/info/strategy/eu-budget/performance-and-reporting/mainstreaming_cs#climate).
[^cesko-otepleni]: Česká republika se přitom otepluje přibližně 2× rychleji než je světový problém. Tzn. že globální oteplení o 2 °C představuje pro Česko oteplení o 4 °C. Více o rychlosti oteplování na různých místech planety obsahuje [naše infografika](/infografiky/mapa-zmeny-teploty).
[^sdg]: Zároveň je součástí strategie k naplnění Cílů udržitelného rozvoje OSN, konkrétně [cíle týkajícího se boje se změnou klimatu](https://sdgs.un.org/goals/goal13), pro rok 2030 (*Sustainable Development Goals, SDGs*).
[^eu-ets-sektory]: Jde o elektrárny s tepelným příkonem nad 20 MW, ropné rafinérie, koksovny, železárny a ocelárny, cementárny a přibližně 600 provozovatelů letadel v rámci Evropského hospodářského prostoru.
[^trialog]: Konečný cíl závisí na tom, jak dopadne vyjednávání mezi Evropskou komisí, Parlamentem a Radou.
[^eurostat]: Aktuální data o emisích skleníkových plynů v EU poskytuje databáze [Eurostat](https://ec.europa.eu/eurostat/databrowser/view/ENV_AIR_GGE/default/table?lang=en).
[^emise-budovy]: Hodnota o spotřebě energie v sektoru budov pochází z roku 2020. Na svých stránkách ji uvádí [Evropská komise](https://ec.europa.eu/info/news/focus-energy-efficiency-buildings-2020-lut-17_en).
[^ochrana-prumyslu]: V zemích mimo EU mnohdy neplatí tak přísné standardy pro emise skleníkových plynů. To je v případě dovozu do EU zvýhodňuje před domácími výrobci, kteří musí nakupovat emisní povolenky a investovat do dekarbonizačních procesů. Z toho důvodu dostávají domácí kritická a energeticky náročná odvětví povolenky zdarma.
[^vodik-vysvetleni]: Zelený vodík se vyrábí elektrolýzou vody za využití energie z obnovitelných zdrojů.
