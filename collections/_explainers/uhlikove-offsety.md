---
layout:      explainer
title:       "Jaké problémy jsou spojeny s uhlíkovými offsety?"
slug:        "uhlikove-offsety"
published:   2023-11-21
authors:
  - ids: ["Andy Snováková", "ondras-pribyla"]
  - id: "jirka-lnenicka"
    minor-role: "editace"
  - id: "marcel-otruba"
    minor-role: "ilustrace"
weight:      74
tags-scopes: [ svet ]
tags-topics: [ priroda ]
cover-source-author:      "Ant Rozetsky"
cover-source-text:        "Unsplash"
cover-source-license:     "Unsplash License"
cover-source-license-url: "https://unsplash.com/license"
cover-source-url:         "https://unsplash.com/photos/io7dX_1EFCg"
perex: |
uvidíme. 

---
Nákup uhlíkových offsetů je v podstatě dohoda mezi investorem (stát, firma či jednotlivec), který chce kompenzovat své emise skleníkových plynů, a někým, kdo offsety prodává a realizuje aktivitu s nimi spojenou (například vysazuje stromy). Investor zaplatí určitou částku a realizátor slíbí, že danou aktivitou kompenzuje odpovídající množství investorových emisí. Může se ale stát, že tento slib není z nějakého důvodu dodržen, případně daná aktivita nemusí mít slibovaný efekt, či dokonce je její dopad negativní. A právě kvůli tomu bývá trh s uhlíkovými offsety často kritizován – že **namísto řešení klimatické krize ji sám podporuje a ještě vytváří problémy další**

Jaké hlavní problémy jsou s obchodováním s offsety spojeny? 

## Obecné problémy

**Chybí kvalitní metodologický standard**
V první řadě stále neexistuje jednotný, standardizovaný a kvalitní způsob měření efektu uhlíkových offsetů. To má za následek řadu dalších, níže uvedených problémů. 

**Efekt offsetových projektů či aktivit může být nadhodnocený**
Výsledný počet kreditů z daného projektu / aktivity vždy závisí na metodologii výpočtu. Při použití nevhodné či nesprávné metodologie může být výsledek nadhodnocený a prodávají se pak tzv. fantómové kredity, které ve skutečnosti k žádné redukci emisí nevedou. Některé studie[^guizar-2022] uvádějí i případy 400% **nadhodnocení reálného efektu**.[^guardian-nadhodnocovani]

{% include expander-figure.html
    name="about-biomass"
    class="contrast-figure"
    label="Kontext: Ověřování offsetových projektů"
    content="
Účinnost a důvěryhodnost offsetových projektů posuzují ověřovací (zpravidla mezinárodní) instituce. Jedním z nejznámějších ověřovacích standardů je *verified carbon standard* (VCS) od společnosti Verra. I jeho důvěryhodnost však byla zpochybněna nedávnými studiemi\*, podle nichž některé projekty ověřené tímto standardem měly zabraňovat odlesňování, jejich skutečný účinek byl ale mnohem menší, než autoři projektu uváděli (jinými slovy: původní modelovaný výpočet se výrazně neshodoval s hodnotami z výpočtů založených na pozdějších měřeních a reálných datech). 


Na evropské úrovni jednotná standardizace offsetů zatím neexistuje. Evropská komise nicméně v listopadu 2022 přijala návrh prvního celounijního rámce certifikace projektů\*\* a opatření pohlcujících uhlík, aby bylo možné v rámci EU lépe kvantifikovat, sledovat a zaručit kvalitu uhlíkových offsetů. 

{:.longread-tiny}
\* WEST, Thales A. P. et al., 2023. Action needed to make carbon offsets from forest conservation work for climate change mitigation. Science. Vol. 381, číslo 6660, s. 873–877. DOI [10.1126/science.ade3535](https://www.science.org/doi/10.1126/science.ade3535),.
GUIZAR-COUTIÑO, Alejandro et al., 2022. A global evaluation of the effectiveness of voluntary REDD+ projects at reducing deforestation and degradation in the moist tropics. Conservation Biology. Vol. 36, číslo 6, s. e13970. DOI [10.1111/cobi.13970](https://worldsteel.org/steel-topics/statistics/world-steel-in-figures-2022/).

\*\*[Návrh celounijního rámce certifikace](https://climate.ec.europa.eu/system/files/2022-11/Proposal_for_a_Regulation_establishing_a_Union_certification_framework_for_carbon_removals.pdf).
"
%}
"
%}

***Offsetování přispívá ke zvyšování množství CO2 v atmosféře**
K tomu dochází v případě, že projekt **nemá slibovaný efekt, resp. je tento efekt nadhodnocený** (viz výše). Ten, kdo si offsety koupil, se však o této skutečnosti zpravidla nedozví. Předpokládá, že jsou jeho emise kompenzovány, jak bylo slíbeno při nákupu offsetů, a pokračuje ve vytváření dalších emisí.  

**Offsetování ke snižování emisí rozhodně nestačí** 
Z hlediska celkového snižování uhlíkové stopy by offsetování mělo sloužit **pouze jako doplňkový nástroj**. Nemělo by vytvářet dojem, že emise není třeba redukovat jinými způsoby, protože jsou dostatečně kompenzovány nákupem offsetů.[^shell] 

**Offsetování může vést ke greenwashingu** 
Firmy, které kompenzují svou uhlíkovou stopu pomocí offsetů, se často před zákazníky prezentují jako uhlíkově neutrální. V důsledku výše uvedených problémů však **může být tato neutrálnost značně problematická** a produkované emise mohou být kompenzovány jen částečně nebo téměř vůbec.[^ASA] 

**Trh s uhlíkovými offsety se podílí na environmentální nespravedlnosti**
Environmentální nespravedlnost označuje situaci, kdy negativní důsledky poškozování životního prostředí nesou ti, kteří jej nezpůsobili. Často jde o lidi chudé či jinak znevýhodněné, kteří se těmto důsledkům nedokážou bránit. Může jít například o situace, kdy **offsetové projekty vytvářejí environmentální či sociální problémy v rozvojových zemích**, jež se na emisích podílejí v menší míře než země rozvinuté, nebo bohaté společnosti, které offsetové projekty financují.[^Alto-Mayo]

## Další problémy spojené s konkrétními projekty 

Níže je uvedeno několik známých typů offsetových aktivit a konkrétní problémy, které mohou nastat při jejich realizaci.

### Výsadba stromů

**Nová výsadba nemusí být realizována vhodným způsobem**
Vysazené stromy musí být vhodné pro dané stanoviště (druhy, které v této lokalitě přirozeně rostou, hodí se do místní půdy, nebudou trpět nadbytkem či nedostatkem vláhy, hodí se do dané nadmořské výšky apod.), aby se jim na daném místě dařilo. Stejně tak je zpravidla třeba zajistit jim povýsadbovou péči (například dostatečnou ochranu před okusem zvěří). Tedy výsadbou to rozhodně nekončí, tento fakt ale offsetové programy obvykle nezohledňují. 
**Projekt výsadby ve skutečnosti nemusí mít žádnou přidanou hodnotu**
Jako příklad lze uvést projekt Sázíme Česko. Ten je kritizován za to, že realizuje výsadbu stromů na pozemcích určených k plnění funkce lesa[^sazime-cesko], na nichž obnovu lesa stanovuje zákon a finančně ji podporuje stát. Další financování tedy není třeba, protože stromy by na těchto pozemcích byly vysazeny v každém případě.[^nadace-partnerstvi-vysadba-stromu] 

### Péče o les
**Stromy jsou vykáceny nebo zničeny v důsledku živelné (či jiné) katastrofy**
Pokud například les zachvátí požár, pokácí jej orkán, uschne v důsledku dlouhotrvajícího sucha, podlehne přemnoženému kůrovci nebo jej někdo vykácí, svou funkci snižování emisí přestává plnit. 
**Ochrana přírodních území může vést k sociálním problémům**
Ochrana některých území může být v konfliktu s právy a potřebami původních obyvatel. Příkladem je ochrana lesů Alto Mayo v Peru[^guardian-alto-mayo], kde podle kritiků dochází k násilnému vystěhovávání a ničení domů místních lidí. 

### Zvyšování množství uhlíku v půdě
**Naměřené množství půdního (=sekvestrovaného) uhlíku nemusí odpovídat skutečnosti** 
Měření množství uhlíku v půdě může zkreslovat řada faktorů:
- způsob odběru půdních vzorků – např. vzdálenost mezi jednotlivými odběry a jejich počet[^muukkonen-2009] 
- místo odběru vzorku – pokud se například ve vzorku nachází hmota z kompostu nebo biouhel, může to přinést výrazné zkreslení výsledku
- čas odběru – sezónní změny množství uhlíku v půdě mohou být způsobeny měnící se teplotou, vlhkostí, růstem rostlin nebo tím, jak se na dané půdě právě hospodaří[^wuest-2014]
- měření v laboratoři – různé laboratoře používají ke zjištění množství uhlíku různé postupy a k výpočtu různé koeficienty[^sedma-generace] (výsledek měření se tak může lišit v závislosti na laboratoři)

### Efektivnější vařiče v domácnostech 
**Nové vařiče mohou mít krátkou životnost**
Příkladem může být distribuce energeticky efektivních vařičů firmou Enking chudým obyvatelům Indie[^cooking-stoves-india]. Ty by měly nahradit vařiče původní, které mají velkou spotřebu dřeva. Nové vařiče jsou však často nekvalitní, rezavějí a stávají se brzy nepoužitelné. Program je financován z prodeje offsetů, nefunkční vařiče nicméně původní slib snížení emisí již nenaplňují. 
**Není záruka, že obyvatelé vařiče skutečně používají**
Aby mohlo být dosaženo slibovaného efektu, musí být vařiče používány vhodným způsobem a nesmí být kombinovány se starými, energeticky neefektivními vařiči.[^cooking-stoves-nadhodnoceni]:

## Závěr
Trh s uhlíkovými offsety může být pro dosažení uhlíkové neutrality **užitečným doplňkovým nástrojem**. Kromě toho může mít offsetování emisí, které je zpravidla spojené s výsadbou stromů, lepší péčí o půdu apod., i další environmentální benefity. Problémy se objeví ve chvíli, když se začneme zabývat detaily – původní slib například nemusí být z nějakého důvodu dodržen nebo aktivita nemá slibovaný efekt, dokonce může být její přínos i negativní (jak pro ekosystém, tak pro místní obyvatele). Při investování do uhlíkových offsetů je proto důležité vzít v potaz řadu faktorů, které mohou výsledný efekt offsetového projektu značně ovlivnit. Těmto faktorům se více věnuje explainer o uhlíkových offsetech. 

## Poznámky a zdroje

[^guizar-2022]: GUIZAR-COUTIÑO, Alejandro et al., 2022. A global evaluation of the effectiveness of voluntary REDD+ projects at reducing deforestation and degradation in the moist tropics. Conservation Biology. Vol. 36, číslo 6, s. e13970. DOI [10.1111/cobi.13970](https://worldsteel.org/steel-topics/statistics/world-steel-in-figures-2022/).
[^guardian-nadhodnocovani]: Více o tomto nadhodnocování a závěrech odborných studií v [článku od Guardian](https://www.theguardian.com/environment/2023/jan/18/revealed-forest-carbon-offsets-biggest-provider-worthless-verra-aoe).
[^shell]:Právě nákup uhlíkových offsetů je významným bodem klimatické strategie [ropné společnosti Shell](https://www.theguardian.com/environment/2023/jan/19/shell-to-spend-450m-on-carbon-offsetting-fears-grow-credits-worthless-aoe), která je už z podstaty svého zaměření [obrovským emitentem](https://www.reuters.com/business/energy/shell-emissions-dip-about-10-123-bln-tonnes-co2-equivalent-2023-03-09/). 
[^ASA]:[Advertising Standards Authority’s (ASA)](https://www.asa.org.uk/news/updated-environment-guidance-carbon-neutral-and-net-zero-claims-in-advertising.html) ve Velké Británii přistoupila k zákazu reklam, které tvrdí, že produkty či služby určité firmy jsou uhlíkově neutrální, dokud tato firma neprokáže, že zakoupené offsety jsou skutečně efektivní. 
[^Alto-Mayo]:Jako příklad lze uvést [projekt zachování pralesa Alto Mayo v Peru](https://www.theguardian.com/environment/2023/jan/18/forest-communities-alto-mayo-peru-carbon-offsetting-aoe), který je spojen s vážnými sociálními problémy a je z velké části financován nákupem offsetů americké společnosti Disney.
[^sazime-cesko]:Více o tomto projektu a jeho kritice lze najít v [článku magazínu Reportér](https://reportermagazin.cz/17259/vy-sazite-my-uctujeme-zeleny-figl-se-stromky/).
[^nadace-partnerstvi-vysadba-stromu]:[Článek Nadace Partnerství](https://www.nadacepartnerstvi.cz/Co-delame/Projekty/Nadace-Partnerstvi/Aktuality/10-veci,-na-ktere-si-dat-pozor-pri-podpore-stromu) upozorňuje na další problémy, na které si dát při podpoře výsadby stromů pozor. 
[^guardian-alto-mayo]: Více v [článku od Guardian](https://www.theguardian.com/environment/2023/jan/18/forest-communities-alto-mayo-peru-carbon-offsetting-aoe).
[^muukkonen-2009]: MUUKKONEN, Petteri, HÄKKINEN, Margareeta a MÄKIPÄÄ, Raisa, 2009. Spatial variation in soil carbon in the organic layer of managed boreal forest soil—implications for sampling design. Environmental Monitoring and Assessment. Listopad 2009. Vol. 158, č. 1–4, s. 67–76. DOI [10.1007/s10661-008-0565-2](https://link.springer.com/article/10.1007/s10661-008-0565-2). 
[^wuest-2014]:WUEST, Stewart, 2014. Seasonal Variation in Soil Organic Carbon. Soil Science Society of America Journal. Vol. 78, číslo 4, s. 1442–1447. DOI [10.2136/sssaj2013.10.0447](https://www.ars.usda.gov/ARSUserFiles/6233/seasonalVariationInSoilOrganic.pdf). 
[^sedma-generace]:Nejistotě spojené s měřením množství půdního uhlíku se krátce věnuje rakouský odborník na půdu Matthias Strahlhofer v [článku časopisu Sedmá generace](https://sedmagenerace.cz/je-treba-mobilizovat-ziviny-v-pude/). 
[^cooking-stoves-india]: [Cookstove offsets produce millions of junk carbon credits. Climate Home News](https://www.climatechangenews.com/2023/08/25/cookstove-offsets-carbon-emissions-credits-india-enking/)
[^cooking-stoves-nadhodnoceni]:Nadhodnocení používání nových vařičů objevila např. analýza [Gill-Wiehl et al., 2023](https://www.researchsquare.com/article/rs-2606020/v1).
