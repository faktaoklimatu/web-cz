---
layout:      explainer
title:       "Jaké jsou závazky Česka v oblasti klimatu?"
slug:        "klimaticke-zavazky-cr"
published:   2023-08-10
authors:
  - id: "katerina-kolouchova"
  - id: "jirka-lnenicka"
    minor-role: "editace"
  - id: "marcel-otruba"
    minor-role: "vizualizace"
  - name: "Eliška Soperová, Kristýna Šimonová"
    minor-role: "rešerše"
weight:      80
tags-scopes: [ cr ]
tags-topics: [ opatreni ]
cover-source-author: "Fakta o klimatu"
cover-source-text: "Histogram teplotních odchylek"
cover-source-url: "https://faktaoklimatu.cz/explainery/teplotni-extremy-cr"
cover-source-license: "CC BY 4.0"
cover-source-license-url: "https://creativecommons.org/licenses/by/4.0/deed.cs"
perex: |
    V Česku aktuálně probíhá revize tří klíčových koncepcí v oblasti klimatu a energetiky: Politiky ochrany klimatu, Vnitrostátního plánu v oblasti energetiky a klimatu a Státní energetické koncepce. Ty určí, jak bude vypadat česká cesta k bezemisní ekonomice a společnosti v probíhající dekádě. Všechny tři dokumenty musí reflektovat závazky vyplývající z mezinárodních úmluv a unijní legislativy. V následujícím textu se blíže podíváme na to, o jaké závazky jde a jak vznikají.
---

## Jak vznikají klimatické závazky ČR?

{% include figure.html
    name="klimaticke-zavazky-schema-1.png"
    alt="Schéma procesu vzniku klimatických závazků ČR, které začíná na mezinárodní úrovni a pokračuje legislativou přijímanou v rámci EU."
%}

**Globální rámec** tvoří především **Rámcová úmluva OSN o změně klimatu** (*United Nations Convention on Climate Change*, UNFCCC), která byla přijata v roce 1992 a a do dnešního dne ji podepsaly téměř všechny státy světa (198). V roce 2005 ji doplnil **Kjótský protokol**, ve kterém se 37 ekonomicky nejrozvinutějších států světa zavázalo snížit svoje emise skleníkových plynů. Protokol byl v roce 2015 nahrazen **Pařížskou dohodou**, ve které se smluvní strany zavázaly (aktuálně jich je 196 včetně Evropské unie) k *„..udržení nárůstu průměrné globální teploty výrazně pod hranicí 2 °C oproti hodnotám před průmyslovou revolucí a úsilí o to, aby nárůst teploty nepřekročil hranici 1,5 °C oproti hodnotám před průmyslovou revolucí.“*

Co se týče sledování pokroku a kroků pro naplnění stanovených cílů, využívá Pařížská dohoda především dva nástroje:

* **Národně stanovené příspěvky** (*Nationally Determined Contributions*, NDCs) k mitigaci a adaptaci na změnu klimatu, které všechny smluvní strany reportují každých pět let, přičemž EU vydává společný příspěvek pro všechny unijní státy.
* **Dlouhodobé nízkoemisní strategie**, kterou v případě Česka reprezentuje Politika ochrany klimatu.

**Evropská unie** následně, jakožto smluvní strana Pařížské dohody, přijímá prostřednictvím legislativního procesu (mezi Evropskou komisí, Parlamentem a členskými státy reprezentovanými Radou EU) konkrétní závazky pro snižování emisí skleníkových plynů v jednotlivých sektorech ekonomiky. Unijní klimatickou politiku reprezentovanou mj. Zelenou dohodou pro Evropu tak lze v nejširším pojetí vnímat jako dílčí příspěvek k celosvětovému úsilí pro zastavení změny klimatu.

Jednotlivé členské státy Unie, tedy i **Česko**, se musí na splnění společných unijních cílů podílet. Každý stát může zároveň přijmout závazky, které jsou ambicióznější než ty, které navrhuje Unie. Zatímco EU si např. stanovila cíl snížit emise skleníkových plynů o 55 % do roku 2030 v porovnání s rokem 1990, Dánsko přijalo závazek ve výši [70 %](https://www.retsinformation.dk/eli/lta/2021/2580) a navíc jej ukotvilo ve vlastním klimatickém zákoně.[^klimaticke-zakony] V neposlední řadě je důležité zdůraznit, že členské státy mají odpovědnost nejen vůči unijním závazkům, ale i vůči závazku stanoveném v Pařížské dohodě (udržení průměrného oteplení planety výrazně pod 2 °C, ideálně pod 1,5 °C), jelikož jsou jejími smluvními stranami i samostatně.

Česko představuje své klimatické ambice v oblasti snižování emisí skleníkových plynů (které musí reflektovat závazky vyplývající z mezinárodních úmluv a unijní legislativy) ve třech strategických dokumentech, které určí jak bude vypadat česká cesta k bezemisnímu hospodářství. Těmi jsou **Politika ochrany klimatu**, **Vnitrostátní plán v oblasti energetiky a klimatu** (*National Energy and Climate Plan*, NECP) a **Státní energetická koncepce**. Všechny tyto dokumenty jsou v letech 2023–2024 revidovány.

## Přehled jednotlivých závazků Česka vyplývajících z unijní legislativy

Pdoba závazků ČR do velké míry utvářena směrnicemi a nařízeními EU, přičemž **některé z vnitrostátních závazků stanovuje přímo unijní legislativa** (např. v případě Nařízení o sdílení úsilí), **některé závazky si ČR stanovuje sama** v rámci svého Vnitrostátního plánu v oblasti energetiky a klimatu na základě společného unijního závazku a doporučení (např. v případě podílu OZE na konečné spotřebě energie) a **některé ze závazků se vztahují pouze na EU jako celek** bez vnitrostátních indikátorů (např. v případě EU ETS).

Níže shrnujeme závazky Česka v jednotlivých oblastech, a to v kontextu celounijních závazků. Téměř všechny přitom vychází z přijatých návrhů balíčku Fit for 55, jehož hlavním cílem je dosáhnout v EU snížení emisí skleníkových plynů o 55 % do roku 2030 v porovnání s rokem 1990. Kromě samotného závazku a jeho významu, ukazujeme i dosavadní vývoj v plnění daného závazku.

<div class="grid-figures klimazavazky-grafy" markdown="1">

### Snížení celkových emisí skleníkových plynů

{% include figure.html
    name="graf-nadpis-celkove-emise.svg"
    alt="Liniový graf ukazující vývoj emisí skleníkových plynů v ČR mezi lety 1990–2021. V roce 2021 byly emise skleníkových plynů o 41 % nižší než v roce 1990."
    source="Fakta o klimatu"
%}

Zatímco EU přijala závazek dosáhnout do roku 2030 snížení emisí skleníkových plynů o 55 %[^zavazek-2030] v porovnání s rokem 1990, **Česko** v rámci [Politiky ochrany klimatu](https://www.mzp.cz/cz/politika_ochrany_klimatu_2017) z roku 2017 deklaruje závazek snížit emise o 44 Mt CO<sub>2</sub>eq[^emisni-zavazek-cr] do roku 2030 oproti roku 1990. Přepočteme-li jej relativně vzhledem k roku 1990, jde o **pokles ve výši 47 %**. **Do roku 2021 snížilo Česko své emise o 41 %**, avšak k největšímu snížení došlo vlivem ukončení provozu těžkého průmyslu v 90. letech.

### Snížení emisí v nejvíce znečišťujících sektorech (EU ETS)

{% include figure.html
    name="graf-nadpis-EU-ETS.svg"
    alt="TODO"
    source="Fakta o klimatu"
%}

Pro emise skleníkových plynů, které spadají pod systém obchodování s emisními povolenkami (*Emission Trading System*, EU ETS) je **stanoven závazek pouze na úrovni celé EU**, a to na úrovni **poklesu o 62 % v roce 2030** v porovnání s rokem 2005, kdy systém začal fungovat.[^ets-smernice] Součástí EU ETS jsou nejvíce znečišťující odvětví ekonomiky – především výroba energie, průmysl, letecká a námořní doprava.[^namorni-doprava] Pokud jde o příspěvek Česka ke společnému unijnímu cíli, k roku 2021 dosahoval hodnoty –29 %.

### Snížení emisí v budovách a silniční dopravě (EU ETS 2)

{% include figure.html
    name="graf-nadpis-EU-ETS-2.svg"
    alt="TODO"
    source="Fakta o klimatu"
%}

Od roku 2027 vznikne systém obchodování s emisními povolenkami pro sektory budov a silniční dopravy, tzv. EU ETS 2. Stejně jako u stávajícího EU ETS (1) zmíněného výše, zde existuje **pouze společný unijní cíl**, a to **snížit emise skleníkových plynů v těchto sektorech o 43 %** do roku 2030 v porovnání s rokem 2005. Pokud jde o vývoj českých emisí ze silniční dopravy a budov, v roce 2021 činil rozdíl v porovnání s rokem 2005 –17 %.[^eu-ets-2-vypocet]

### Snížení emisí mimo EU ETS (Nařízení o sdílení úsilí)

{% include figure.html
    name="graf-nadpis-effort-sharing-regulation.svg"
    alt="TODO"
    source="Fakta o klimatu"
%}

Pokles emisí skleníkových plynů, které nespadají pod sektory obsažené v EU ETS (1), upravuje [Nařízení o sdílení úsilí](https://eur-lex.europa.eu/legal-content/CS/TXT/?uri=celex%3A32023R0857). Nařízení stanovuje konkrétní závazky pro EU i jednotlivé členské státy **v sektorech budov, dopravy (mimo letectví), zemědělství, menších průmyslů a odpadového hospodářství**. Zatímco unijní závazkem je pokles o 40 %, **Česko by mělo své emise v těchto sektorech snížit o 26 %** do roku 2030 v porovnání s rokem 2005. K roku 2021 byl stav –10 %.

### Zvýšení podílu obnovitelných zdrojů na konečné spotřebě energie

{% include figure.html
    name="graf-nadpis-podil-OZE.svg"
    alt="TODO"
    source="Fakta o klimatu"
%}

**Ambici pro podíl obnovitelných zdrojů na konečné spotřebě energie si stanovuje Česko samo** v rámci NECP. Musí však přispívat ke společnému unijnímu cíli ve výši 42,5% podílu v roce 2030. Jak bylo zmíněno výše, [NECP](https://www.mpo.cz/cz/energetika/strategicke-a-koncepcni-dokumenty/vnitrostatni-plan-ceske-republiky-v-oblasti-energetiky-a-klimatu--252016/) aktuálně probíhá revizí, dosavadní cíl ve výši 22 % tak lze považovat ze spíše zastaralý, nicméně nový cíl zatím není znám.[^necp-revize]

### Zvýšení energetické účinnosti

{% include figure.html
    name="graf-nadpis-energeticka-ucinnost.svg"
    alt="TODO"
    source="Fakta o klimatu"
%}

Stejně jako v případě podílu obnovitelných zdrojů, tak i v případě energetické účinnosti (tedy snížení spotřeby energie) si stanovuje **Česko stanovuje závazek v NECP**, jehož revize právě probíhá, a tak je dosavadní cíl neaktuální. [Stávající NECP](https://www.mpo.cz/cz/energetika/strategicke-a-koncepcni-dokumenty/vnitrostatni-plan-ceske-republiky-v-oblasti-energetiky-a-klimatu--252016/) obsahuje závazek snížit konečnou spotřebu energie na 990 petajoulů v roce 2030. V roce 2021 dosahovala spotřeba v Česku hodnoty 1 064 petajoulů.

### Zvýšení pohlcení skleníkových plynů v sektoru využití půdy a lesnictví (LULUCF)

{% include figure.html
    name="graf-nadpis-LULUCF.svg"
    alt="TODO"
    source="Fakta o klimatu"
%}

Závazek v sektoru využití půdy, změn využití půdy a lesnictví (LULUCF) upravuje, kolik emisí skleníkových plynů by měly jednotlivé členské státy a celá EU pohlcovat v roce 2030. **Pro Česko je stanoven ve výši –1,228 megatun CO<sub>2</sub>eq**.[^lulucf-zavazek] Je však otázkou, zda je tento závazek dosažitelný, neboť v roce 2021 byl sektor LULUCF čistým emitentem skleníkových plynů – vypustil jich 8,5 megatun (především z důvodů kůrovcové kalamity). Pro celou EU pak závazek činí –310 megatun CO<sub>2</sub>eq.

### Snižení emisí u nových osobních automobilů a dodávek

{% include figure.html
    name="graf-nadpis-LULUCF.svg"
    alt="TODO"
    source="Fakta o klimatu"
%}

Pro kontext lze uvést i cíl v oblasti nových osobních automobilů a dodávek emitujících CO<sub>2</sub> – od roku 2035 nebudou moct být na úrovni EU vyráběna žádné osobní automobily a dodávky, které CO<sub>2</sub> emitují.[^co2-vozidla]

</div>

## Jednostránkové shrnutí

Na odkazu níže si můžete stáhnout přehled klmatických závazků Česka jako jednostránkové shrnutí ve formátu PDF:

<div class="download">
  <a href="/assets-local/publications/2022-extremy-pocasi-a-klimaticka-zmena.pdf" class="btn btn-primary"><i class="fas fa-fw fa-download"></i>
   Stáhnout PDF one-pageru
  </a>
</div>

## Poznámky

[^klimaticke-zakony]: Zasazení klimatických závazků do zákona umožňuje větší vymahatelnost a ukládá aktérům (veřejné i soukromé sféře) větší odpovědnost k jejich plnění. Klimatické ambice a opatření se zároveň stanou odolnější vůči potenciálně nepříznivé politické nebo ekonomické situaci. V EU má aktuálně klimatický zákon 16 států.
[^zavazek-2030]: Závazek snížit na úrovni EU emise skleníkových plynů o 55 % v roce 2030 v porovnání s rokem 1990 právně upravuje [Evropský klimatický zákon](https://eur-lex.europa.eu/legal-content/CS/TXT/HTML/?uri=CELEX:32021R1119), který jej, stejně jako dosažení klimatické neutrality v roce 2050, činí právně závazným.
[^emisni-zavazek-cr]: Jde o emise skleníkových plynů ze všech sektorů hospodářství mimo emise ze sektoru využití půdy, změn využití půdy a lesnictvi (*Land Use, Land Use Change and Forestry*, LULUCF).
[^ets-smernice]: Cíl upravuje [směrnice EU o obchodování s emisními povolenkami](https://eur-lex.europa.eu/legal-content/CS/TXT/?uri=celex%3A32023L0959).
[^namorni-doprava]: Námořní doprava bude do EU ETS zařazena mezi lety 2024–2026.
[^eu-ets-2-vypocet]: Výpočet emisí skleníkových plynů, které spadají pod sektory silniční dopravy a budov a od roku 2027 budou součástí EU ETS 2, vychází z metodologie obsažené ve [směrnici EU o obchodování s emisními povolenkami](https://eur-lex.europa.eu/legal-content/CS/TXT/?uri=celex%3A32023L0959) v Příloze III.
[^necp-revize]: Očekává se, že návrh revidovaného NECPu by měla vláda předložit Evropské komisi v září 2023.
[^lulucf-zavazek]: Závazky v sektoru LULUCF pro jednotlivé členské státy stanovuje [nařízení EU o využivání půdy a lesnictví](https://eur-lex.europa.eu/legal-content/CS/TXT/?uri=celex%3A32023R0839).
[^co2-vozidla]: Závazek upravuje [nařízení EU o přísnějších emisních předpisech pro osobní automobily a dodávky](https://eur-lex.europa.eu/legal-content/CS/TXT/?uri=celex%3A32023R0851).
