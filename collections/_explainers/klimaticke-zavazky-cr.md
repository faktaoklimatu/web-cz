---
layout:      explainer
title:       "Jaké jsou závazky Česka v oblasti klimatu?"
slug:        "klimaticke-zavazky-cr"
published:   2023-08-17
authors:
  - id: "katerina-kolouchova"
  - id: "jirka-lnenicka"
    minor-role: "editace"
  - id: "marcel-otruba"
    minor-role: "vizualizace"
  - name: "Eliška Soperová, Kristýna Šimonová"
    minor-role: "rešerše"
weight:      80
tags-scopes: [ cr ]
tags-topics: [ opatreni ]
cover-source-author: "Fakta o klimatu"
cover-source-text: "Histogram teplotních odchylek"
cover-source-url: "https://faktaoklimatu.cz/explainery/teplotni-extremy-cr"
cover-source-license: "CC BY 4.0"
cover-source-license-url: "https://creativecommons.org/licenses/by/4.0/deed.cs"
perex: |
    V Česku aktuálně probíhá revize tří klíčových dokumentů v oblasti klimatu a energetiky: Politiky ochrany klimatu, Vnitrostátního plánu v oblasti energetiky a klimatu a Státní energetické koncepce. Ty určí, jak bude vypadat česká cesta k bezemisní ekonomice a společnosti v dalších letech. Všechny tři dokumenty přitom musí zahrnovat závazky vyplývající z mezinárodních úmluv a unijní legislativy. Následující text přibližuje, o jaké závazky jde a jak vznikají.
onepager-url: /assets-local/files/klimaticke-zavazky-cr-onepager.pdf
---

## Jak vznikají klimatické závazky ČR?

{% include figure.html
    class="wide-figure-desktop"
    name="schema.svg"
    alt="Schéma procesu vzniku klimatických závazků ČR, které začíná na mezinárodní úrovni a pokračuje legislativou přijímanou v rámci EU."
%}

**Globální rámec** tvoří především **Rámcová úmluva OSN o změně klimatu** (*United Nations Convention on Climate Change*, UNFCCC), která byla přijata v roce 1992 a do dnešního dne ji podepsaly téměř všechny státy světa (celkem 198).

Tuto úmluvu v roce 1997[^kjotsky-protokol] doplnil **Kjótský protokol**, ve kterém se 37 ekonomicky nejrozvinutějších zemí zavázalo snížit své emise skleníkových plynů. Protokol byl v roce 2015 nahrazen **Pařížskou dohodou**, v níž se smluvní strany (aktuálně jich je 196, včetně EU) zavázaly k *"...udržení nárůstu průměrné globální teploty výrazně pod hranicí 2 °C oproti hodnotám před průmyslovou revolucí a úsilí o to, aby nárůst teploty nepřekročil hranici 1,5 °C oproti hodnotám před průmyslovou revolucí."*

Ke sledování pokroku a naplňování stanovených cílů využívá Pařížská dohoda především dva nástroje:

* **Národně stanovené příspěvky** (*Nationally Determined Contributions*, NDCs) k <glossary id="mitigace">mitigaci</glossary> a <glossary id="adaptace">adaptaci</glossary> na změnu klimatu, které všechny smluvní strany reportují každých pět let, přičemž EU uvádí společný příspěvek pro všechny unijní státy.
* **Dlouhodobé nízkoemisní strategie** – v případě Česka jde o *Politiku ochrany klimatu*.

**Evropská unie**, jakožto smluvní strana Pařížské dohody, následně přijímá prostřednictvím legislativního procesu (mezi Evropskou komisí, Parlamentem a členskými státy reprezentovanými Radou EU) konkrétní závazky pro snižování emisí skleníkových plynů v jednotlivých sektorech ekonomiky. Těmito závazky a klimatickou politikou (reprezentovanou mj. [Zelenou dohodou pro Evropu](/explainery/zelena-dohoda-pro-evropu)) se EU podílí na celosvětovém úsilí zastavit probíhající změnu klimatu.

Na plnění společných unijních cílů se musejí podílet také jednotlivé členské státy, tedy i **Česko**. Každý stát může zároveň přijmout závazky, které jsou ambicióznější než ty, jež navrhuje Unie. Některé země to skutečně dělají – zatímco EU si např. vytyčila cíl snížit emise skleníkových plynů o 55 % do roku 2030 (v porovnání s rokem 1990), Dánsko si stanovilo závazek dosáhnout snížení o [70 %](https://www.retsinformation.dk/eli/lta/2021/2580), který si navíc ukotvilo ve vlastním klimatickém zákoně.[^klimaticke-zakony] Kromě toho je též důležité zdůraznit, že členské státy mají odpovědnost nejen vůči unijním závazkům, ale i vůči závazku stanovenému v Pařížské dohodě (udržení průměrného oteplení planety výrazně pod 2 °C, ideálně pod 1,5 °C), protože jsou jejími smluvními stranami i samostatně, tedy ne pouze jako součást EU.

České ambice v oblasti snižování emisí skleníkových plynů musí reflektovat závazky vyplývající z mezinárodních úmluv a unijní legislativy. Shrnuty jsou ve třech strategických dokumentech:

* **Politika ochrany klimatu**,
* **Vnitrostátní plán v oblasti energetiky a klimatu** (*National Energy and Climate Plan*, NECP) a
* **Státní energetická koncepce**.

Všechny tři dokumenty procházejí v letech 2023–2024 revizí. Právě ony určí, jak bude vypadat cesta Česka k bezemisnímu hospodářství v následující dekádě.

## Přehled jednotlivých závazků Česka vyplývajících z unijní legislativy

Podoba závazků ČR je do velké míry utvářena směrnicemi a nařízeními EU. **Některé z vnitrostátních závazků stanovuje přímo unijní legislativa** (např. v případě Nařízení o sdílení úsilí), **některé závazky si ČR stanovuje sama** v rámci svého Vnitrostátního plánu v oblasti energetiky a klimatu na základě společného unijního závazku a doporučení (např. podíl OZE na konečné spotřebě energie). A **některé ze závazků se vztahují pouze na EU jako celek** bez vnitrostátních indikátorů (platí např. pro EU ETS).

Níže jsou shrnuty závazky Česka v jednotlivých oblastech, a to v kontextu celounijních závazků. Téměř všechny přitom vycházejí z přijatých návrhů balíčku Fit for 55, jehož hlavním cílem je dosáhnout v EU snížení emisí skleníkových plynů o 55 % do roku 2030 (v porovnání s rokem 1990). Kromě samotného závazku a jeho významu ukazují grafy i dosavadní vývoj – jak se daří konkrétní závazek naplňovat.

<div class="grid-figures klimazavazky-grafy" markdown="1">

### Snížení celkových emisí skleníkových plynů

{% include figure.html
    name="graf-celkove-emise.svg"
    alt="Liniový graf ukazující vývoj emisí skleníkových plynů v ČR mezi lety 1990–2021. V roce 2021 byly emise skleníkových plynů o 41 % nižší než v roce 1990."
    source="Fakta o klimatu"
%}

Zatímco EU přijala závazek dosáhnout do roku 2030 snížení emisí skleníkových plynů o 55 %[^zavazek-2030] v porovnání s rokem 1990, **Česko** v [Politice ochrany klimatu](https://www.mzp.cz/cz/politika_ochrany_klimatu_2017) z roku 2017 deklaruje závazek snížit do roku 2030 své emise o 44 mil. tun CO<sub>2</sub>eq.[^emisni-zavazek-cr] Přepočteme-li toto číslo relativně vzhledem k roku 1990, jde o **pokles ve výši 47 %** (tedy nikoli 55 % jako v EU). **Do roku 2021 snížilo Česko své emise o 41 %**, k největšímu snížení však došlo vlivem ukončení provozu těžkého průmyslu v 90. letech. V současnosti emise ČR příliš neklesají.

### Snížení emisí v nejvíce znečišťujících sektorech (EU ETS)

{% include figure.html
    name="graf-EU-ETS.svg"
    alt="TODO"
    source="Fakta o klimatu"
%}

Pro emise skleníkových plynů, které spadají pod systém obchodování s emisními povolenkami (*Emission Trading System*, EU ETS) je **stanoven závazek pouze na úrovni celé EU: pokles o 62 % v roce 2030** v porovnání s rokem 2005, kdy systém začal fungovat.[^ets-smernice] Součástí <glossary id="euets">EU ETS</glossary> jsou nejvíce znečišťující odvětví ekonomiky – především výroba energie, průmysl, letecká a námořní doprava.[^namorni-doprava] Příspěvek ČR ke společnému cíli EU dosahoval k roku 2021 hodnoty −30 %.

### Snížení emisí v budovách a silniční dopravě (EU ETS 2)

{% include figure.html
    name="graf-EU-ETS-2.svg"
    alt="TODO"
    source="Fakta o klimatu"
%}

Od roku 2027 se systém obchodování s emisními povolenkami rozšíří na sektory budov a silniční dopravy (tzv. EU ETS 2). Stejně jako u stávajícího EU ETS zmíněného výše zde existuje **pouze společný unijní cíl**, a to **snížit emise skleníkových plynů v těchto sektorech o 43 %** do roku 2030 (v porovnání s rokem 2005). Pokud jde o české emise ze silniční dopravy a budov, rozdíl v roce 2021 (v porovnání s rokem 2005) činil −17 %,[^eu-ets-2-vypocet] což není ani polovina z unijního cíle.

### Snížení emisí mimo EU ETS

{% include figure.html
    name="graf-effort-sharing.svg"
    alt="TODO"
    source="Fakta o klimatu"
%}

Pokles emisí skleníkových plynů, které nespadají pod sektory obsažené v EU ETS (1), upravuje [Nařízení o sdílení úsilí](https://eur-lex.europa.eu/legal-content/CS/TXT/?uri=celex%3A32023R0857). To stanovuje konkrétní závazky pro EU i jednotlivé členské státy **v sektorech budov, dopravy (mimo letectví), zemědělství, menších průmyslů a odpadového hospodářství**. Zatímco unijním závazkem je pokles o 40 %, **Česko by mělo své emise v těchto sektorech snížit o 26 %** do roku 2030 (v porovnání s rokem 2005). K roku 2021 klesly tyto emise pouze o −10 %.

### Zvýšení podílu obnovitelných zdrojů na konečné spotřebě energie

{% include figure.html
    name="graf-podil-OZE.svg"
    alt="TODO"
    source="Fakta o klimatu"
%}

**Podíl obnovitelných zdrojů na konečné spotřebě energie si stanovuje Česko samo** v rámci NECP. Zároveň však musí přispívat ke společnému unijnímu cíli ve výši 42,5% podílu v roce 2030.[^red] Jak už bylo zmíněno výše, [NECP](https://www.mpo.cz/cz/energetika/strategicke-a-koncepcni-dokumenty/vnitrostatni-plan-ceske-republiky-v-oblasti-energetiky-a-klimatu--252016/) aktuálně prochází revizí, proto lze dosavadní cíl ve výši 22 % považovat za spíše zastaralý. Nový cíl nicméně zatím není znám.[^necp-revize]

### Zvýšení energetické účinnosti

{% include figure.html
    name="graf-energeticka-ucinnost.svg"
    alt="TODO"
    source="Fakta o klimatu"
%}

Stejně jako u podílu obnovitelných zdrojů si i v případě energetické účinnosti (tedy snížení spotřeby energie) **stanovuje Česko závazek v NECP**. Protože tento dokument právě prochází revizí, současný cíl už není aktuální. [Stávající NECP](https://www.mpo.cz/cz/energetika/strategicke-a-koncepcni-dokumenty/vnitrostatni-plan-ceske-republiky-v-oblasti-energetiky-a-klimatu--252016/) obsahuje závazek snížit konečnou spotřebu energie na 990 petajoulů (275 TWh) v roce 2030. V roce 2021 dosahovala spotřeba v Česku hodnoty 1 064 petajoulů (295,6 TWh).[^eed]

### Zvýšení pohlcení skleníkových plynů v sektoru využití půdy a lesnictví (LULUCF)

{% include figure.html
    name="graf-LULUCF.svg"
    alt="TODO"
    source="Fakta o klimatu"
%}

Závazek v sektoru využití půdy, změn ve využití půdy a lesnictví (LULUCF) upravuje, kolik emisí skleníkových plynů by mělo být v jednotlivých členských státech a celé EU v roce 2030 pohlcováno. **Pro Česko je stanoven ve výši −1,228 mil. tun CO<sub>2</sub>eq**.[^lulucf-zavazek] Je však otázkou, nakolik je tento závazek dosažitelný – v roce 2021 byl sektor LULUCF v ČR čistým emitentem skleníkových plynů, především kvůli kůrovcové kalamitě (vypuštěno bylo 8,5 mil. tun CO<sub>2</sub>eq). Pro celou EU pak platí závazek snížit emise v tomto sektoru o −310 mil. tun CO<sub>2</sub>eq.

</div>

### Snížení emisí u nových osobních automobilů a dodávek

Pro kontext lze uvést i cíl v oblasti nových osobních automobilů a dodávek emitujících CO<sub>2</sub> – od roku 2035 nebude možné na úrovni EU vyrábět žádné osobní automobily ani dodávky, které vypouštějí emise CO<sub>2</sub>.[^co2-vozidla]

## Jednostránkové shrnutí

Na odkazu níže si můžete stáhnout přehled klimatických závazků Česka jako jednostránkové shrnutí:

{% include includes-local/figure-plain-download-preview.html
    link=page.onepager-url
    preview="onepager.png"
    alt="Náhled jednostránkového shrnutí klimatických závazků ČR"
    caption="Jednostránkové shrnutí klimatických závazků ČR ke stažení ve formátu PDF."
%}

<div class="download">
    <a href="{{ page.onepager-url }}" class="btn btn-primary" download>
        <i class="fas fa-fw fa-download"></i>
        Stáhnout PDF
    </a>
</div>

## Poznámky

[^kjotsky-protokol]: V roce 1997 byl přijat, v platnost vstoupil až v roce 2005.
[^klimaticke-zakony]: Zasazení klimatických závazků do legislativy umožňuje jejich větší vymahatelnost a ukládá aktérům (veřejné i soukromé sféře) povinnost tyto závazky plnit. Klimatické ambice a opatření se tak zároveň stávají odolnějšími vůči potenciálně nepříznivé politické nebo ekonomické situaci. V současnosti má v EU svůj vlastní klimatický zákon celkem 16 států.
[^zavazek-2030]: Závazek snížit na úrovni EU emise skleníkových plynů v roce 2030 o 55 % (v porovnání s rokem 1990) právně upravuje [Evropský klimatický zákon](https://eur-lex.europa.eu/legal-content/CS/TXT/HTML/?uri=CELEX:32021R1119). Tím se tento cíl, stejně jako dosažení klimatické neutrality v roce 2050, stává právně závazným.
[^emisni-zavazek-cr]: Jde o emise skleníkových plynů ze všech sektorů hospodářství mimo emise ze sektoru využití půdy, změn ve využívání půdy a lesnictví (*Land Use, Land Use Change and Forestry*, LULUCF).
[^ets-smernice]: Cíl upravuje [směrnice EU o obchodování s emisními povolenkami](https://eur-lex.europa.eu/legal-content/CS/TXT/?uri=celex%3A32023L0959).
[^namorni-doprava]: Námořní doprava bude do EU ETS zařazena mezi lety 2024–2026.
[^eu-ets-2-vypocet]: Výpočet emisí skleníkových plynů, které spadají pod sektory silniční dopravy a budov a od roku 2027 budou součástí EU ETS 2, vychází z metodologie obsažené ve [směrnici EU o obchodování s emisními povolenkami](https://eur-lex.europa.eu/legal-content/CS/TXT/?uri=celex%3A32023L0959) v Příloze III.
[^red]: Závazek 42,5 % je výsledkem prozatímní dohody mezi Evropskou komisí, Parlamentem a Radou z března 2023 o [podobě směrnice o obnovitelných zdrojích energie](https://www.consilium.europa.eu/cs/press/press-releases/2023/03/30/council-and-parliament-reach-provisional-deal-on-renewable-energy-directive/). Očekává se, že by směrnice brzy měla vstoupit v platnost.
[^necp-revize]: Návrh revidovaného NECP by měla vláda předložit Evropské komisi v září 2023.
[^eed]: Společný závazek EU je založen na jiné metrice, než je stávající závazek ČR, proto jej v textu pro porovnání neuvádíme. Podle prozatímní [dohody na podobě směrnice o energetické účinnosti](https://www.consilium.europa.eu/cs/press/press-releases/2023/03/10/council-and-parliament-strike-deal-on-energy-efficiency-directive/) má v EU dosáhnout konečná spotřeba energie v roce 2030 o 11,7 % nižší hodnoty, než ji modeluje [referenční scénář Evropské komise z roku 2020](https://energy.ec.europa.eu/data-and-analysis/energy-modelling/eu-reference-scenario-2020_en).
[^lulucf-zavazek]: Závazky v sektoru LULUCF pro jednotlivé členské státy stanovuje [nařízení EU o využívání půdy a lesnictví](https://eur-lex.europa.eu/legal-content/CS/TXT/?uri=celex%3A32023R0839).
[^co2-vozidla]: Závazek upravuje [nařízení EU o přísnějších emisních předpisech pro osobní automobily a dodávky](https://eur-lex.europa.eu/legal-content/CS/TXT/?uri=celex%3A32023R0851).
