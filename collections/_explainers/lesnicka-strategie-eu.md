---
layout:      explainer
title:       "Co přináší nová Lesnická strategie EU do roku 2030?"
slug:        "lesnicka-strategie-eu"
published:   2021-12-06
authors:
  - id: "jirka-lnenicka"
weight:      76
tags-scopes: [ evropa ]
tags-topics: [ opatreni, priroda ]
cover-source-author: "Marcin Jozwiak"
cover-source-text: "Unsplash"
cover-source-license: "Unsplash licence"
cover-source-license-url: "https://unsplash.com/license"
cover-source-url: "https://unsplash.com/photos/BSnYmolkj7s"
perex:       "Společná vize pro evropské lesnictví je v čase klimatických změn velmi důležitá: máme-li mít v budoucnu v Evropě lesy zdravé a odolné, je potřeba, aby státy co nejvíc spojily své síly – kůrovec ani sucho geopolitické hranice určitě respektovat nebudou. A i když lze samozřejmě diskutovat o tom, nakolik takovouto společnou vizi přináší nová Lesnická strategie EU do roku 2030, jisté je, že někde musíme začít a že čím dříve se do toho pustíme, tím lépe pro naše lesy i pro všechny, kdo jsou na jejich existenci závislí."
---

V následujícím textu se zaměříme na klíčové návrhy nové Lesnické strategie EU do roku 2030 (NLS), kterou v červenci 2021 vydala Evropská komise.[^lesni-strategie-eu] [^nls] Jedná se o právně nezávazný dokument, který si především klade za cíl vytvořit určitý společný rámec či jednotnou politiku, jež:

1. __pomůže překlenout velmi rozdílnou situaci v lesnictví v jednotlivých členských státech__ Unie (ať už jde o stav legislativy, úroveň ochrany lesních ekosystémů, míru zalesnění území, způsoby hospodaření v lese a těžbu, lokální dopady klimatických změn nebo třeba výzkumné aktivity) __a umožní lepší koordinaci kroků v této oblasti__, která je pro zlepšení stavu evropských lesů a jejich další prosperitu naprosto zásadní;
2. bude __v souladu s evropskou klimatickou politikou__, jak ji popisují klíčové dokumenty Evropské komise, například [*Fit for 55*](https://eur-lex.europa.eu/legal-content/CS/TXT/?uri=CELEX:52021DC0550) nebo [*Zelená dohoda*](https://eur-lex.europa.eu/legal-content/CS/TXT/?uri=CELEX:52019DC0640), ale také s dalšími strategiemi, jako je [*Strategie EU v oblasti biologické rozmanitosti do roku 2030*](https://eur-lex.europa.eu/legal-content/CS/TXT/?uri=CELEX:52020DC0380) nebo strategie [*"Od zemědělce ke spotřebiteli"*](https://eur-lex.europa.eu/legal-content/CS/TXT/?uri=CELEX:52020DC0381).

## Co jsou hlavní problémy, které je třeba řešit?

Pojďme si nejprve krátce shrnout současnou situaci a pojmenovat klíčové otázky, na které bude nutné v souvislosti s evropskými lesy najít odpověď. Týkají se jak České republiky, tak ostatních zemích EU -- jen se s nimi zatím každý stát vypořádává po svém.

* __Klimatická změna a s ní spojený posun vegetačních pásem__ na sever a do vyšších nadmořských výšek, což ovlivní většinu lesů v Evropě (například smrkům se v důsledku teplejšího a suššího klimatu už nebude dařit tam, kde je u nás běžně vídáme dnes -- nedává už tedy ani ekonomicky smysl je v těchto oblastech dál sázet[^explainer-hospodareni]).
* __Zhoršující se zdraví lesů a degradace lesních půd, častější kůrovcové kalamity__ a následná nahodilá těžba, jejímž výsledkem jsou rozsáhlé plochy téměř bez života[^infografika-tezba-lesa] a __snižující se schopnost lesů plnit ekosystémové a další funkce__: zadržovat vodu, bránit erozi půdy, udržovat biologickou rozmanitost, zmírňovat dopady klimatické změny, sloužit jako prostor pro rekreaci...
* __Nedostatek pracovních sil v sektoru lesnictví__ (v kalamitních situacích, ale i na práce spojené s hospodařením a obnovou lesa); těžká fyzická práce, často špatně placená.
* __Nestabilní příjmy vlastníků lesa__, kteří musí celé desítky let čekat, než se jim vrátí náklady spojené s obnovou lesa, navíc mimo prodané dřevo momentálně jiný zisk z lesa v podstatě nemají, protože společnost zatím nedokáže další funkce lesa finančně ocenit.
* __Nevhodné lesní hospodaření__, které klade ekonomický zájem nad přírodu a preferuje pěstování stejnověkých monokultur ("plantáží") oproti druhově pestrému, různověkému lesu plnému života.
* __Absence vzdělávacích a motivačních programů pro lesníky__, aby hospodařili udržitelným, přírodě blízkým způsobem (přestože často dělají svou práci srdcem, chybí kvalitní osvěta i motivace začít jinak).
* __Nedostatečný monitoring stavu lesů__ a s tím související __nedostatečná ochrana__, problémy s nelegální těžbou (i ve zvláště chráněných původních lesích[^rumunsko]) a obchodování s nezákonně vytěženým dřívím.
* __Absence dobře fungujícího systému certifikace dřeva__, který bude skutečně motivující a ekonomicky výhodný jak pro lesní hospodáře, tak pro zpracovatele dřeva. Existuje sice certifikační systém FSC (Forest Stewardship Council), ten však zatím žádné velké ekonomické výhody nepřináší.
* __Nevhodné použití dřevní hmoty__: kvalitní dřevo se mnohdy využívá na výrobu energie (spálí se jako biomasa), naproti tomu málo dřeva se dosud využívá ve stavebnictví[^nls-stavebnictvi] -- přestože v produktech na bázi dřeva s dlouhou životností by byl uhlík uložen minimálně na desítky let, a dřevo jako materiál by tedy mohlo v klimaticky neutrální ekonomice hrát důležitou úlohu.
* __Socioekonomická situace venkova__, jehož prosperita je se zdravou krajinou, a tedy i lesy, úzce spjata, včetně pracovních příležitostí (zemědělství, lesnictví).
* __Nedostačující či zastaralá legislativa__: zákony a směrnice o lesích jsou v jednotlivých zemích EU velmi různé a často je též nutná novelizace (v ČR např. novela lesního zákona, zákona o myslivosti a další legislativní změny).

## S jakými návrhy přichází NLS?

### Využívání dřeva

__Důsledně uplatňovat tzv. kaskádový princip__, tedy kvalitní dřevo využívat primárně na výrobky s dlouhou životností, které budou zároveň sloužit jako úložiště uhlíku, nepoužívat jej na výrobu energie (zde spíše méně kvalitní dřevo, zbytky z pilařských závodů či recyklované produkty).[^nls-bionergie]

__Posílit kritéria udržitelnosti pro bioenergii__ -- dřevní biomasa již nesmí pocházet z původních lesních porostů a její čerpání z lesů s velkou ekologickou rozmanitostí bude značně omezeno. V oblasti výroby energie z dřevní biomasy budou též zpřísněna pravidla pro dotace.

__Stavět na principech oběhového hospodářství__, kde prioritou je lepší využití produktů na bázi dřeva, jejich opakované použití a recyklace.

__Přestat využívat dřevo vysoké ekologické hodnoty__, neboť jeho ekonomický přínos je menší než ten ekologický -- apel Evropské komise na členské státy, aby využívání tohoto dřeva věnovaly pozornost.

__Transformovat sektor stavebnictví__ ze zdroje emisí skleníkových plynů v odvětví vyznačující se propadem uhlíku, podporovat dřevostavby -- finanční podporu pro inovativní projekty nabízí například evropský [*Inovační fond*](https://ec.europa.eu/clima/policies/innovation-fund_cs). Tyto změny se ovšem neobejdou bez revize předpisů o požární bezpečnosti, které zatím nejsou dřevostavbám nakloněny.

### Obnova lesů a hospodaření

__Vysadit nejméně 3 miliardy stromů do roku 2030__, při zachování principu "správný strom na správném místě a za správným účelem" -- výsadba bude mít jasně daná kritéria a budou spuštěny webové stránky pro monitorování stromů (*MapMyTree*).

__Posílit adaptabilitu lesů a přirozenou schopnost jejich obnovy__, tedy podpořit druhovou a věkovou pestrost lesa (namísto zranitelných stejnověkých monokultur), nechávat v lese dostatečné množství mrtvého dřeva, regulovat stavy zvěře a šíření planě rostoucích druhů, vytvořit chráněné plochy vyňaté z produkce. (Jednotná definice udržitelného hospodaření v lesích byla schválena již na celoevropské ministerské konferenci [Forest Europe](https://foresteurope.org/), je však značně vágní, aby dokázala zahrnout natolik odlišná prostředí, jako je finský boreální, středoevropský český nebo mediteránní španělský les. Proto je nutné další potřebné kroky zpřesnit a vyjít přitom ze situace v konkrétních regionech).

__Pečovat o lesní půdu__, například vyhýbat se používání těžké techniky, kdy dochází k velkému zhutnění půdy a to pak komplikuje obnovu lesa -- stromům a rostlinám se v takto stlačené půdě nedaří.

__Citlivě těžit__, tedy co nejvíce se vyhýbat holosečím, neodstraňovat kořeny a pařezy, při těžbě brát ohled na ekosystém, například vzít v potaz období hnízdění ptáků.

### Ekonomická podpora pro vlastníky lesů a venkov

__Finančně motivovat vlastníky a správce lesů__, aby hospodařili udržitelně: s ohledem na klima a biologickou rozmanitost. Jako jednu z možností podpory vlastníků uvádí NLS __platby za ekosystémové služby__, jako je ochrana pitné vody a biologické rozmanitosti, ukládání uhlíku apod. Tento model již v některých evropských státech funguje[^finance] a Evropská komise poskytne v tomto směru potřebné poradenství a technické pokyny. Dalším zdrojem příjmů může být podobný systém odměňování jako v zemědělství,[^odmenovani-zemedelstvi] a to __certifikace pohlcování uhlíku__ (s uhlíkovými certifikáty bude možné obchodovat na trzích) -- regulační rámec je ve fázi přípravy.

__Podporovat lesní ekoturistiku__, která může být významným zdrojem příjmu pro venkovské oblasti. Odvětví cestovního ruchu spojeného s přírodou a blízkými destinacemi má dle NLS velký potenciál, poptávka stoupla zejména během pandemie COVID-19.

__Podporovat bioekonomiku založenou na nedřevěných produktech__, jako jsou houby, lesní ovoce, semena, byliny, korek, pryskyřice, maso volně žijící zvěře a další. Les produkuje mnoho hodnotného,[^nls-trzni-hodnota] navíc zcela ekologicky: bez průmyslových hnojiv a pesticidů. Například v Česku jsou však příjmové možnosti vlastníků u nedřevěných produktů značně omezeny legislativou.[^nedrevene-produkty] Navíc všude ve střední Evropě i Skandinávii platí právo volného vstupu do lesa a s výjimkou chráněných oblastí je možné houby či lesní plody volně sbírat.

### Ochrana lesů a lesních ekosystémů

__Najít v rámci EU společnou definici pro původní lesní porosty__,[^nls-lesni-porosty] které jsou nejbohatšími lesními ekosystémy a zároveň významně pohlcují uhlík, a stanovit režim jejich ochrany.

__Provést revizi legislativy__: posílit *Směrnici o trestněprávní ochraně životního prostředí*, aby nedocházelo k dalšímu poškozování lesů, a revidovat *Nařízení EU o dřevu*, které zakazuje vstup nezákonně vytěženého dřeva do EU a stanoví další povinnosti pro obchod se dřevem.

__Více chránit pralesy a další obzvláště cenné lesy__: EU bude vyžadovat po členských státech, aby zajistily lepší monitorování nelegální těžby a prosazování právních předpisů, a bude kontrolovat, zda to skutečně dělají.

__Vytvořit právně závazný nástroj pro obnovu ekosystémů__ v rámci provádění *Strategie EU v oblasti biologické rozmanitosti do roku 2030* -- bude se vztahovat především na ekosystémy s největším potenciálem pro ukládání uhlíku a předcházení dopadu přírodních katastrof. Evropská komise počítá také s investicemi v této oblasti.

### Monitoring a výzkum lesů, vzdělávání

__Vytvořit celounijní integrovaný rámec pro monitoring__ lesů, který bude využívat technologie pro dálkový průzkum (např. satelity) a umělou inteligenci.[^monitoring]

__Zdokonalit stávající systém informací o lesích v Evropě__ (FISE), který umožní vytváření pravidelných reportů o stavu těchto lesů a bude poskytovat relevantní informace všem zúčastněným subjektům, včetně vlastníků lesů a veřejnosti.

__Podporovat výzkumné aktivity__ o lesích, ekosystémech a jejich vazbě na klima a posílením spolupráce __překlenout dosavadní roztříštěnost výzkumu v EU__ -- jedním z klíčových programů zde má být [*Horizont Evropa*](https://www.horizontevropa.cz/cs).[^horizont-evropa]

__Vzdělávat lesníky v udržitelnějším hospodaření__ -- členské státy mohou pro tyto účely využívat [*Evropský sociální fond*](https://ec.europa.eu/european-social-fund-plus/cs/co-je-esf) (ESF+).

## Další postup a navazující kroky

Evropská komise vyzvala Evropský parlament a Radu ke schválení NLS. V jednotlivých oblastech zmíněných výše **nyní Komise rozpracovává programy a připravuje potřebné technické a finanční nástroje, které umožní strategii realizovat** (dílčí kroky Komise jsou v dokumentu uvedeny v rámečcích).

Komise chce dělat další kroky v dialogu s členskými státy a opírat se o jejich zkušenosti – bude vytvořena široká skupina odborníků, v níž budou zástupci jednotlivých zemí z různých ministerstev a která bude disponovat mandátem pro všechny environmentální, sociální a hospodářské cíle NLS. Zároveň **Komise vyzývá členské státy, aby zřídily široké platformy pro dialog zúčastněných stran a vedení diskuzí o dalším směřování lesnictví** na vnitrostátní i evropské úrovni, a nabízí konzultace v oblasti lesnictví obdobné poradenství v zemědělství v rámci [*Společné zemědělské politiky EU*](https://ec.europa.eu/info/food-farming-fisheries/key-policies/common-agricultural-policy/cap-glance_cs).

## Zdroje a poznámky

[^lesni-strategie-eu]: Celý text *Lesní strategie EU do roku 2030* v češtině je k dispozici [na stránkách EUR-Lex](https://eur-lex.europa.eu/legal-content/CS/TXT/?uri=CELEX:52021DC0572).

[^nls]: NLS navazuje na Lesní strategii EU z roku 2013 a zaměřuje se především na kroky a cíle do roku 2030. V polovině dekády (2025) by měla projít důkladnou revizí a Evropská komise vyhodnotí, jak se daří ji naplňovat.

[^explainer-hospodareni]: Více v našem exlaineru [*Jak v následujícím století hospodařit v českých lesích?*](/explainery/hospodareni-lesy)

[^infografika-tezba-lesa]: Těžbu v Česku přibližuje například infografika [*Plocha jehličnanů vytěžená v letech 2016--2020*](/infografiky/tezba-lesa-plocha).

[^rumunsko]: Příkladem země, která se potýká s nelegální těžbou, je třeba Rumunsko.

[^nls-stavebnictvi]: NLS uvádí, že stavební výrobky ze dřeva mají průměrný podíl na trhu v EU 2,4 %, zatímco například nerudní nerosty tvoří 93 %. Naprostá většina dnes používaných stavebních materiálů je tedy energeticky náročná a závislá na fosilních palivech.

[^nls-bionergie]: Dle NLS je bioenergie na bázi dřeva v současné době v EU založena na zbytcích a odpadu z těžby a zpracování dřeva ze 49 %.

[^finance]: Strategie uvádí příklady Chorvatska, Francie, Portugalska či Německa. Jako inspiraci zmiňuje především finský program METSO, který platí soukromým vlastníkům lesů, aby vyňali svou půdu z produkce s cílem zajistit biologickou rozmanitost. Vyplacené částky závisí na hodnotě půdy a na tom, po jak dlouhou dobu bude les z produkce vyňat.

[^odmenovani-zemedelstvi]: Přijetí iniciativy v oblasti uhlíkového zemědělství bylo oznámeno již ve strategii "Od zemědělce ke spotřebiteli".

[^nls-trzni-hodnota]: Dle NLS přispívají nedřevěné produkty k tržní hodnotě lesů zhruba z 20 %.

[^nedrevene-produkty]: Více v článku SISAK, Ludek, Marcel RIEDL a Roman DUDIK. Non-market non-timber forest products in the Czech Republic—Their socio-economic effects and trends in forest land use. *Land Use Policy* [online]. 2016, __50__, 390-398 [cit. 2021-12-02]. ISSN 02648377. Dostupné z: [doi:10.1016/j.landusepol.2015.10.006](https://www.sciencedirect.com/science/article/pii/S0264837715003038).

[^nls-lesni-porosty]: Podle odhadu v NLS jsou to cca 3 % zalesněné půdy EU.

[^monitoring]: Některé země již využívají (například Portugalsko, Švédsko, Rumunsko) a tyto nástroje jim v minulosti umožnily odhalit nezákonnou těžbu.

[^horizont-evropa]: Počítá se s příspěvkem z tohoto programu ve výši až 1 mld. EUR.
