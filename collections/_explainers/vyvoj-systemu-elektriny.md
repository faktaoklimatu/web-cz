---
layout:      explainer
title:       "Jak se v čase proměňovala role trhu a státu při výrobě a distribuci elektřiny?"
slug:        "vyvoj-systemu-elektriny"
published:   2023-5-9
authors:
 - id: "adam-bilek"
 - ids: ["jiri-lnenicka", "katerina-kolouchova"]
   minor-role: "editace"
weight:      74
tags-scopes: [ ]
tags-topics: [ ]
cover-source-author:        "Bergadder"
cover-source-text:          "Pixabay"
cover-source-license:       "Pixabay License"
cover-source-license-url:   "https://pixabay.com/cs/service/license-summary/"
cover-source-url:           "https://pixabay.com/cs/photos/elektr%c3%a1rny-veden%c3%ad-elektronick%c3%bd-344231/"
perex:       "Ačkoli rámec pravidel umožňující produkci a dodávky elektřiny může někdo vnímat jako daný a neměnný, ve skutečnosti prošel do dnešních dnů dlouhým vývojem. Pro pochopení aktuálních českých i evropských debat o možných změnách na trhu s elektřinou může být užitečné si tento vývoj trochu přiblížit. Následující text ukazuje, jak se dva základní přístupy v energetice měnily v průběhu let. Hraje hlavní roli stát, nebo trh? Kdo elektřinu dodává, s jakým cílem a za jakých podmínek? Odpovědi na tyto otázky se v průběhu let mění, nicméně v mnoha zemích byl vývoj podobný. Platí to i o našem území, kde se i přes specifikum komunistického režimu v letech 1948–1989 z větší části podobal vývoji jinde v Evropě."
---
Text ukazuje vývoj systému pro výrobu a dodávky elektřiny na pozadí politicko-ekonomických změn v Evropě a České republice. Zaměřuje se pouze na elektřinu, nikoliv energetiku jako celek – sektory dopravy a vytápění, v nichž se využívají energetické komodity jako ropa a zemní plyn, mají svá vlastní specifika, jejichž popis by vydal na další samostatné texty. 

## Dva základní přístupy v energetice

S určitou mírou zjednodušení lze říct, že se ve vývoji elektroenergetiky střídaly dva základní přístupy:
- Přístup s dominantní rolí trhu
- Přístup s dominantní rolí veřejného sektoru a státu

### Přístup s dominantní rolí trhu

O rozvoj a dodávky elektřiny se v tomto případě stará hlavně trh (stát ovšem určuje jeho pravidla). Elektřina je obchodovatelným zbožím a trh vytváří konkurenční prostředí, do kterého může vstupovat více dodavatelů. Hlavní prioritou bývá efektivní stanovení ceny elektřiny – aby se v ní odrážely reálné náklady na výrobu, i kdyby to mělo znamenat vyšší cenu pro zákazníky. Na trh s elektřinou mohou vstupovat nejen firmy, ale případně i jednotlivci či energetická společenství.[^spolecenstvi] Motivací firem je především zisk, u jednotlivců a energetických společenství to bývá často snaha snížit své náklady tím, že si určité množství elektřiny vyrábějí sami (a případně i ukládají do zásoby). Možnost volby dodavatele a vzájemná konkurence může zvýšit efektivitu firem a také snížit cenu elektřiny.

### Přístup s dominantní rolí veřejného sektoru a státu

O rozvoj a dodávky elektřiny se stará především stát, v menší míře to mohou být i města. Elektřina je v tomto případě často vnímána jako komodita se strategickou důležitostí, a je tedy nutné zajistit její dodávky, s důrazem na bezpečnost, stabilitu a cenovou dostupnost – aby jí byl dostatek pro průmyslovou základnu dané země a zároveň byla dostupná pro všechny skupiny obyvatel. Stát hraje klíčovou roli ve stanovení pravidel a tvorbě regulací.[^regulace] Kromě toho může na tuto komoditu vyčlenit určité prostředky z rozpočtu, proto její cena nemusí nutně odpovídat reálným systémovým nákladům (na rozdíl od přístupu s dominantní rolí trhu). Pro situaci, kdy je dominantní stát, je typická vertikální propojenost: jedna firma vlastní nejen to, co je potřeba k výrobě elektřiny (např. uhelné doly), ale i elektrárny a také přenosovou a distribuční soustavu. Tato firma pak má v daném státě monopol na zajišťování dodávek.

Podoba energetického systému v určité zemi do značné míry záleží na tom, který z těchto dvou přístupů převládne. V následujícím textu popisujeme, jakou roli hrály oba přístupy v různých obdobích – od počátků elektrifikace až do současnosti.

{% capture jadro %}

Dobře je rozdíl mezi tržním a státním přístupem vidět na příkladu jaderných elektráren. S jejich výstavbou jsou spojeny obrovské kapitálové náklady, které mají navíc velmi dlouhou návratnost. 

Protože výstavba jaderných elektráren je přísně regulována a má tendenci se značně prodlužovat oproti původním plánům, jedná se o velmi rizikovou investici. Vzhledem k obřím kapitálovým nákladům bude takový projekt rovněž v naprosté většině případů vyžadovat, aby si soukromý investor půjčil finanční zdroje – a průtahy s výstavbou, dlouhodobá návratnost i rizikovost investice pro něj pak mohou znamenat problém z hlediska vysokých úrokových sazeb.  

Naproti tomu stát, který nemá výrazné problémy s rozpočtem a má relativně dobré úvěrové hodnocení, může získat nižší úrok a projekt jednoduše začlenit mezi další státní výdaje. (Vidět to můžeme i v Česku: v případě tendru na dostavbu JE Dukovany má stát lepší podmínky půjček z hlediska nizších úrokových sazeb než akciová společnost ČEZ). Pro soukromého investora tak může být mnohem atraktivnější například výstavba plynové elektrárny, která vyžaduje menší kapitálové náklady a má rychlejší ekonomickou návratnost. Kromě toho může soukromé investory odrazovat také negativní postoj společnosti k jaderné energii. 

Obecně řečeno: největší rozvoj jaderných elektráren ve světě probíhal a probíhá v situacích, kdy si velkou míru kontroly nad daným projektem ponechává stát.

{% endcapture %}

{% include expander-figure.html
    name="jadro"
    expanded=false
    class="contrast-figure "
    label="Rozdíl mezi dvěma hlavními přístupy na příkladu jaderných elektráren"
    content=jadro
%}

## Počátky elektrifikace

*Období: přibližně konec 19. století až konec 2. světové války*<br>
*Převažující přístup: dominantní role trhu*<br>
*Klíčová slova: počátky elektrifikace, decentralizované systémy, soukromí aktéři, města*

Rozvoj prvních elektráren a energetických závodů v Evropě a USA byl v tomto období **veden především soukromým sektorem, bez větších státních zásahů**. Ke konci 19. století začaly vznikat i elektrárny vlastněné městy. V počátcích elektrifikace nic jako národní elektrická síť neexistovalo, spíše šlo o jakousi směsici vzájemně nekompatibilních systémů, jež byly často zasazeny do největších měst či průmyslových podniků.[^nekompatibilita] Jejich **sjednocování začalo systematicky probíhat až v meziválečném období**,[^sjednocovani] kdy si státy uvědomily, jaký význam má elektřina pro jejich rozvoj a hospodářství, a zároveň začaly usilovat o to, aby elektřina byla dostupná co největšímu počtu domácností. Postupně tak začal převažovat přístup s **větším vlivem veřejného sektoru a státu**.

Konkrétně v Československu se decentralizované elektrické systémy začaly systematičtěji sjednocovat po první světové válce – v roce 1919 byl přijat zákon o elektrifikaci.[^elektrifikace] Postupem času vyvíjel stát tlak na větší standardizaci a sjednocování, například u napětí a frekvence v síti. Dále byly založeny takzvané všeužitečné elektrárenské společnosti,[^vseuzitecnost] které měly povinnost dodávat elektřinu všem zájemcům (za předpokladu, že to bylo ekonomicky a technicky možné).

## Období po 2. světové válce

*Období: po 2. světové válce do 90. let* <br>
*Převažující přístup: dominantní role státu*<br>
*Klíčová slova: vertikální monopol, znárodnění, bezpečnost, strategické plánování*

Toto období se vyznačuje **silnou rolí státu** – výrobu a distribuci elektřiny mívá zpravidla na starost státem vlastněná energetická firma (často se jedná o monopol). Jaké zdroje elektřiny budou při výrobě dominantní, je především otázkou národní strategie, jejíž prioritou je zajistit **energetickou bezpečnost země**. Jako klíčové jsou vnímány dodávky elektřiny pro nejdůležitější průmyslová odvětví, ale do popředí vstupuje i otázka **co nejvyšší dostupnosti elektřiny** pro všechny skupiny obyvatel. Elektřina se tak zároveň stává otázkou sociální politiky a její cena nemusí nutně odpovídat reálným nákladům.

Na území Československa v roce 1945 dochází ke znárodnění[^znarodneni] velké části energetické infrastruktury (elektrárny, doly apod.). V dalším roce jsou **založeny Československé energetické závody (ČEZ)**, jež mají zastřešovat jednotlivé energetické podniky a pomoci překonat dosavadní roztříštěnost. Postupem času se z ČEZu stává vertikálně integrovaný národní monopol. 

V roce 1950 dochází ke sjednocení přenosových soustav do jednoho celku.[^sjednoceni] Zároveň se v 50. letech projevuje strategická priorita státu podporovat průmysl – aby měla průmyslová výroba elektřiny dost, dochází k občasnému zastavení dodávek pro domácnosti.[^odstavky] V 60. letech probíhá výstavba velkých uhelných elektráren, na konci této dekády se pak ČEZ dělí na českou a na slovenskou část.

Geopolitické směřování naší země v tomto období vede ke snahám o větší propojení elektrizačních soustav se státy východního bloku. Kromě toho vláda podporuje sociální cíl levné elektřiny: například v letech 1968–1976 se cena pro odběratele nezměnila, což způsobilo nesoulad mezi náklady a cenou.[^nesoulad] V roce **1978 se začíná stavět jaderná elektrárna Dukovany** (spuštěna 1985). Pro státní politiku v socialistickém Československu není ochrana životního prostředí příliš velkou prioritou a energetický systém tomu do velké míry odpovídá. Ke konci 80. let nicméně dochází k veřejným protestům proti výraznému překračování emisních limitů u uhelných elektráren.[^protesty]

## Nástup trhu

*Období: od 90. let do současnosti*<br>
*Převažující přístup: dominantní role trhu*<br>
*Klíčová slova: unbundling, privatizace, budování evropského trhu s elektřinou, EU ETS*

V tomto období **získává trh znovu větší vliv než stát**. Dochází k částečným či úplným privatizacím národních energetických firem a otevírání trhu jiným subjektům. Spotřebitel tak může volit mezi více dodavateli. Klíčovým konceptem v rámci tržního přístupu je tzv. unbundling, který označuje oddělení výroby elektřiny od její distribuce – jedna firma tak nesmí přímo vlastnit a spravovat například elektrárnu a zároveň přenosovou či distribuční soustavu.[^unbundling] **Elektřina se stává obchodovatelnou komoditou** a její prodej se přesouvá na burzy, které bývají i mezinárodně propojené. V liberalizovaném prostředí už cena elektřiny více odpovídá reálným systémovým nákladům. Zejména v posledních letech vystupuje do popředí také potřeba **mitigace změny klimatu a snížení emisní náročnosti elektřiny**. Postupně se zavádí zpoplatnění uhlíku, které má umožnit zakomponovat do ceny elektřiny rovněž <glossary id="externalita">externalitu</glossary> produkce CO<sub>2</sub>.[^externalita] Další možností jsou různé formy finanční podpory pro obnovitelné zdroje,[^oze] které v minulosti sehrály důležitou roli například u solární energie.

Také v Česku se porevoluční období vyznačuje sílícím tlakem na deregulaci a liberalizaci a dochází k úplné nebo částečné privatizaci energetických podniků. Částečně byl privatizován ČEZ (v současnosti český stát vlastní 69,78 % akcií firmy[^akcie]), od ČEZu se také postupně oddělují distribuční společnosti a jiné podniky. Přenosovou soustavu spravuje ČEPS, který postupně z vlastnictví ČEZu přechází pod kontrolu státu.[^ceps] Trh se rovněž otevírá jiným hráčům,[^hraci] a ČEZ tak postupně ztrácí svou roli monopolu (přestože si zatím udržuje silnou pozici).

V jednotlivých zemích dochází k integraci národní energetiky s evropským trhem a zavádění energetických balíčků EU, které liberalizaci trhů dále prohlubují a tím posilují konkurenčnost prostředí a přeshraniční obchodování na burzách. Národní monopoly po celé Evropě tak postupně ztrácejí svou sílu. V Unii se zároveň zavádí systém emisních povolenek <glossary id="euets">EU ETS</glossary>, který má pomoci výrobu elektřiny dekarbonizovat. Do popředí se také dostává otázka, jak při této výrobě přestat být závislý na fosilních zdrojích – státy například stanovují, do kdy mají uhelné elektrárny ukončit svůj provoz.

{% capture trilema %}

Na současnou (a budoucí) energetiku je možné se dívat jako na tzv. **energetické trilema**. Tento koncept zahrnuje **tři základní výzvy**, jimž musí moderní energetické systémy čelit a balancovat mezi nimi. V průběhu let se může jejich důležitost měnit podle aktuální situace a priorit dané země.

1. **Zajištění energetické bezpečnosti** - aby energie byla k dispozici vždy, když je potřeba, a aby byla zajištěna stabilita dodávek
2. **Zajištění sociální dostupnosti energie** – aby byla energie dostupná všem lidem, bez ohledu na jejich finanční situaci
3. **Zajištění  environmentální udržitelnosti** – aby byla energie vyráběna a spotřebovávána způsobem, který minimalizuje negativní dopady na životní prostředí a zajistí udržitelnost pro budoucí generace

Trilema se zpravidla používá k popisu celkové energetické situace na daném území, zahrnuje tedy například i dodávky ropy pro dopravu či dodávky plynu v teplárenství. Lze jej však také využít pouze pro elektroenergetiku. Význam tohoto konceptu nicméně stoupá až v poslední době, neboť šetrný přístup k životnímu prostředí vystupuje jako cíl více do popředí až na konci 20. století. 

{% endcapture %}

{% include expander-figure.html
    name="trilema"
    expanded=false
    class="contrast-figure "
    label="Energetické trilema"
    content=trilema
%}

## Aktuální snahy o reformu trhu s elektřinou v EU

Pozadím současných úvah nad trhy s elektřinou je hlavně souběh aktuální energetické a klimatické krize. **Energetická krize**, způsobená nečekaně rychlou obnovou po pandemii Covidu-19 a zejména pak ruskou invazí na Ukrajinu v únoru 2022, přinesla jak vysoké ceny energií, tak narušení stability a bezpečnosti dodávek. Postupující **klimatická krize** zase vyžaduje úsilí o dekarbonizaci elektřiny, tedy výrazné navýšení výroby z nízkoemisních zdrojů (slunce, vítr). V důsledku obou těchto faktorů – nárůstu cen energií a potřeby dekarbonizace – dnes stojíme před naléhavou **otázkou, zda by současné nastavení trhu s elektřinou v EU nemělo být reformováno, a pokud ano, jakým způsobem**. Níže představujeme tři témata, která se v diskuzi o této reformě objevují:
- Do jaké míry má zasahovat stát?
- Co pomůže zvýšit podíl obnovitelných zdrojů?
- Jak řešit otázky spojené s vlastnictvím?

### Do jaké míry má zasahovat stát?

V mnoha zemích včetně České republiky došlo v návaznosti na zdražení například k zastropování cen energií či zavedení daní z neočekávaného příjmu pro energetické firmy. 

Podle zastánců větší státní intervence by cena elektřiny neměla být tak závislá na tržních výkyvech nebo by výnosy z energetických trhů měly více plynout do státního rozpočtu. 

Jako protiargument bývá zmiňována specifičnost situace v roce 2022, kdy došlo k souběhu více neobvyklých událostí v krátkém období: ekonomické oživení po opatřeních proti pandemii Covid-19 se zkombinovalo s ruskou invazí na Ukrajinu. 

### Co pomůže zvýšit podíl obnovitelných zdrojů?

Dále vyvstává otázka: Chceme-li zvýšit podíl obnovitelných zdrojů, je lepší spoléhat na trh nebo dává větší smysl, když hlavní iniciativu převezme stát?

Objevují se obavy, že s rostoucím podílem obnovitelných zdrojů může být v určitých obdobích k dispozici velké množství (či dokonce přebytky) elektřiny, což povede k velmi nízké prodejní ceně pro producenty. Týká se to především solární elektřiny, jejíž výroba je koncentrovaná do relativně krátké doby, kdy svítí slunce. V určitém momentě tak může nastat situace, že solárních zdrojů už bude tolik, že se investorovi nevyplatí budovat další. A dojít k tomu může i o několik let dříve, než se obecně rozšíří bateriová úložiště či začne být ekonomicky dostupný zelený vodík – obojí by totiž tento problém částečně řešilo.[^utilizationgap] 

Paradoxně tak ke zvyšování podílu elektřiny ze slunce a větru může být zapotřebí silná podpora z veřejných financí i v situaci, kdy budou tyto zdroje v průměrné ceně nejlevnější. 

Rozpor mezi dekarbonizačními cíli a fungováním trhu by mohly pomoci řešit dlouhodobé kontrakty na odebírání elektřiny, které dají investorovi záruku větší stability.[^kontrakty] Ty mohou zároveň znamenat větší cenovou stabilitu i pro odběratele, a zmírňovat tak dopady větších výkyvů v cenách. Evropská komise 14. března 2023 představila návrh reformy vnitřního trhu s elektřinou.[^reforma] Ten v mnohém počítá právě se zaváděním dlouhodobých kontraktů, jež mají napomoci větší cenové stabilitě.

### Jak řešit otázky spojené s vlastnictvím?

Firmy, které fungují na trhu a jsou veřejně obchodovatelné, mají určité povinnosti ke svým akcionářům. Pokud je však jedním z akcionářů stát, vzniká složitá situace. V Česku je to dobře vidět v případě ČEZu – stát je zde největším akcionářem, což znamená, že má velkou sílu při rozhodování. Zároveň není akcionářem jediným, tedy musí brát ohled i na menšinové akcionáře, kteří mohou mít jiné zájmy. Nejvíce se tento konflikt projevil u dlouhotrvajících sporů ohledně výstavby nových jaderných bloků: zatímco stát je vnímá jako klíčovou součást své energetické strategie, z pohledu minoritních akcionářů jde spíše o výrazně rizikovou investici. V důsledku energetické krize a změny pohledu na prioritnost energetiky můžeme v současné době vidět snahu vlády zajistit větší kontrolu ČEZu právě na úkor menšinových akcionářů.[^akcionari] 

Veřejnost navíc nemusí být reprezentována pouze státem: do energetiky zároveň mohou vstupovat i další aktéři, například díky rozšíření komunitní či městské energetiky. V Česku legislativa na podporu komunitní energetiky teprve vzniká, v zemích jako Německo či Rakousko jsou tyto subjekty aktivní už delší dobu. Kromě toho s rozvojem dostupných obnovitelných zdrojů výrazně stoupá také počet domácností, které si elektřinu vyrábějí samy.

## Závěr

Systém pro výrobu a dodávky elektřiny tedy v průběhu let procházel výraznými změnami. Zatímco počátky elektrifikace v 19. století probíhaly de facto bez státních zásahů a větší vliv státu se objevuje až po první světové válce, po druhé světové válce se situace mění a stát se stává hlavním hráčem. To se opět mění na konci století, kdy se znovu ke slovu dostává trh a pozice státu slábne. 

**Dnes se nacházíme na určitém rozcestí** a situace se může opět změnit: řada zemí se znovu snaží o větší státní kontrolu nad klíčovými energetickými podniky. Velký odklon od spoléhání na tržní síly sice není momentálně příliš pravděpodobný, nicméně je důležité dál hledat, **jak systém s elektřinou nastavit co nejlépe – s ohledem na výše uvedené energetické trilema**. 

Abychom dokázali plnit své dekarbonizační cíle a mohli se postupně odklánět od fosilních zdrojů výroby elektřiny (např. uhlí), potřebujeme **výrazně navýšit nízkoemisní zdroje elektřiny**. Dále je nutné **zajistit cenovou dostupnost elektřiny pro širokou veřejnost a průmysl**. Pokud se nám to nepodaří, bude to mít negativní sociální dopady a povede to ke zhoršení chudoby. Může také dojít k přesunu průmyslové výroby do jiných zemí. Dále bude nutné **zajistit stabilitu dodávek elektřiny** – jednak maximálně snížit závislost na dovážených energetických komoditách, ze kterých se následně elektřina vyrábí (např. zemní plyn), jednak zajistit stabilitu sítě a zvládání obnovitelných zdrojů u kterých je výroba elektřiny závislá na počasí. **Pokud se nám bude dařit těchto cílů dosáhnout, může dekarbonizace výroby elektřiny proběhnout úspěšně.**

## Poznámky a zdroje

[^Francie]: Lze to ilustrovat na příkladu Francie, kde podnik Électricité de France byl založený jako státní roku 1946 a k částečné privatizaci došlo teprve roku 2004. ČEZ byl založený roku 1946 a k částečné privatizaci ČEZu došlo u nás v 90. letech
[^spolecenstvi]: Díky energetickým společenstvím (tzv. komunitní energetice) mohou domácnosti či obce mezi sebou sdílet elektřiny. Například bytový dům může mít na střeše solární panely, a elektřinu z nich by dodával přímo do místní školy bez potřeby klasické licence ohledně vstupu na trh s elektřinou.
[^regulace]: [Koncept přirozeného monopolu](https://www.investopedia.com/terms/n/natural_monopoly.asp) označuje situaci, kdy se na trh obtížně dostávají noví hráči. U sítě s elektřinou (ale třeba i u železnic) dává smysl, aby postavenou infrastrukturu sdílely všechny subjekty a nebudovaly paralelní síť, která by vyžadovala vysoké náklady. Stát ovšem musí stanovit jasné podmínky, za kterých budou mít k vybudované infrastruktuře přístup všichni, tedy žádný subjekt nemůže blokovat svou konkurenci.
[^nekompatibilita]: Ke konci 19. století probíhala také takzvaná “válka proudů”: komerční boj o to, zda se dominantní technologií stane stejnosměrný proud (podporovaný Thomasem Edisonem), nebo proud střídavý (podporovaný Westinghouse a Nikolou Teslou).
[^sjednocovani]: Zde je myšleno výraznější systematické sjednocování sítě jako takové. Už dříve existovaly snahy o sjednocení názvosloví či standardů, lze zmínit např. Mezinárodní elektrotechnický kongres či Mezinárodní elektrotechnickou komisi.
[^elektrifikace]: [438/1919 Sb.](https://www.irozhlas.cz/ekonomika/cez-jaderna-elektrarna-dukovany_2203220819_ako) Zákon ze dne 22. července 1919 o státní podpoře při zahájení soustavné elektrisace.
[^vseuzitecnost]: Těchto [všeužitečných elektrárenských společností](https://oenergetice.cz/elektrina/ceska-prenosova-a-distribucni-soustava-1-dil-elektrifikace-a-princip-funkce) bylo založeno 25.
[^znarodneni]: [100/1945 Sb.](https://www.aspi.cz/products/lawText/1/11990/1/2/dekret-c-100-1945-sb-o-znarodneni-dolu-a-nekterych-prumyslovych-podniku) Dekret prezidenta republiky ze dne 24. října 1945 o znárodnění dolů a některých průmyslových podniků
[^sjednoceni]: Do té doby [byly jednotlivé přenosové soustavy izolované](https://www.3pol.cz/cz/rubriky/fyzika-a-klasicka-energetika/2570-60-let-od-plne-elektrifikace-ceskoslovenska)
[^odstavky]: [Zastavení dodávek elektřiny](https://www.cez.cz/cs/o-cez/vzdelavani-a-vyzkum/vzdelavani-a-energetika-zabavne/energeti-ahistorie-a-soucasnost/vyznamna-data-ceske-energetiky) bylo nejprve prováděno nepředvídatelně, později regulovaně.
[^nesoulad]: [Nesoulad mezi náklady na výroby elektřiny a její cenou byl řešený státními dotacemi](https://www.cez.cz/cs/o-cez/vzdelavani-a-vyzkum/vzdelavani-a-energetika-zabavne/energeti-ahistorie-a-soucasnost/vyznamna-data-ceske-energetiky), ovšem později došlo k razantnímu zvýšení ceny elektřiny pro spotřebitele.
[^protesty]: [Demonstrace v Teplicích](https://ct24.ceskatelevize.cz/domaci/2975009-komunisticky-rezim-se-zacal-drolit-v-teplicich-ekologicke-demonstrace-ukazaly-ze-se) 13. listopadu proti znečištění ovzduší byla jednou z prvních protestních akcí na podzim roku 1989.
[^unbundling]: Unbundling lze nicméně provést různě – konkrétní forma byla v minulosti předmětem politických sporů. Jedna z variant funguje tak, že firma vlastnící elektrárny i distribuční či přenosovou soustavu nemusí nutně daný majetek prodat, rozhodovací práva spojená s distribuční soustavou lze totiž přesunout na nezávislého operátora, jehož úkolem je zaručit neutralitu a umožnit přístup jiných firem.
[^externalita]: Zdůvodněním byla [víra, že trh dovede tuto externalitu zakomponovat](https://newforum.org/en/studie/modern-climate-policy-moving-beyond-the-market-liberal-paradigm/) nejlépe právě prostřednictvím zavedení ceny za emise CO<sub>2</sub>.
[^oze]: Zmínit lze například tzv. feed-in tarif, který spočívá v tom, že producent elektřiny z obnovitelných zdrojů má právo tuto elektřinu prodat za výkupní cenu garantovanou státem. Ta bývá vyšší než cena elektřiny na trhu – producentům se díky tomu vrací jejich investice do obnovitelných zdrojů a výroba elektřiny jim přináší zisk.
[^akcie]: [Zbytek akcionářů](https://www.cez.cz/cs/o-cez/cez/akcionari) jsou právnické a fyzické osoby.
[^ceps]: [Vyčlenění ČEPS](https://zpravy.aktualne.cz/denik-insider/zrozeni-imperia-skutecny-pribeh-spolecnosti-cez/r~i:insider:article:17913/) jakožto samostatné entity namísto pouhé divize v rámci ČEZu se odehrálo v roce 1998 v návaznosti na směrnici EU.
[^hraci]: V ČR se jedná o firmy jako E.ON, Centropol či Innogy. V minulosti byla významným hráčem také firma Bohemia Energy, ta ale zanikla kvůli finančním problémům v době energetické krize v roce 2021.
[^utilizationgap]: Tento časový nesoulad, kdy budeme mít více zdrojů, než kolik dokážeme využít a zároveň nebude dostatek akumulace například prostřednictvím baterií, se anglicky nazývá *utilization gap*.
[^kontrakty]: V angličtině se těmto smlouvám říká *power purchasing agreements* a *contracts for difference*.
[^reforma]: [Návrh reformy trhu](https://ec.europa.eu/commission/presscorner/detail/en/ip_23_1591) je součástí Průmyslového plánu Zelené dohody.
[^akcionari]: Podobná otázka se řeší například také ve Francii: zde byla energetická firma EdF v minulosti částečně privatizována, dnes [se znovu objevuje snaha](https://www.reuters.com/business/energy/france-keeps-edf-buyout-offer-12-euros-per-share-filing-2022-10-04/) získat plnou státní kontrolu.


