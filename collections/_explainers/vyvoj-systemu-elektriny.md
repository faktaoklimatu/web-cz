---
layout:      explainer
title:       "Jak se v čase proměňovala role trhu a státu při výrobě a distribuci elektřiny?"
slug:        "vyvoj-systemu-elektriny"
published:   2023-5-9
authors:
 - id: "adam-bilek"
 - ids: ["jirka-lnenicka", "katerina-kolouchova"]
   minor-role: "editace"
weight:      74
tags-scopes: [ ]
tags-topics: [ ]
cover-source-author:        "Bergadder"
cover-source-text:          "Pixabay"
cover-source-license:       "Pixabay License"
cover-source-license-url:   "https://pixabay.com/cs/service/license-summary/"
cover-source-url:           "https://pixabay.com/cs/photos/elektr%c3%a1rny-veden%c3%ad-elektronick%c3%bd-344231/"
perex:       "Je elektřina základní právo, nebo obchodovatelná komodita? Tedy je lepší nechat její výrobu a distribuci spíše na státu, nebo se o to má postarat trh? To jsou základní otázky, které v minulosti formovaly úvahy o elektroenergetice a jsou stejně aktuální i dnes. Každá varianta má své výhody a nevýhody, stát umí lépe něco jiného než trh (a naopak). Tento text přináší krátký přehled, jak se systém pravidel spojených s produkcí a dodávkami elektřiny proměňoval v minulosti, a přidává současný kontext, důležitý pro naše rozhodování do budoucna."
---

Ačkoli rámec pravidel umožňující produkci a dodávky elektřiny může někdo vnímat jako daný a neměnný, ve skutečnosti prošel do dnešních dnů dlouhým vývojem. Pro pochopení aktuálních českých i evropských debat o možných změnách na trhu s elektřinou může být užitečné si tento vývoj trochu přiblížit. Následující text ukazuje, jak se dva základní přístupy v energetice měnily v průběhu let. Hraje hlavní roli stát, nebo trh? Kdo elektřinu dodává, s jakým cílem a za jakých podmínek? Odpovědi na tyto otázky se v průběhu let mění, nicméně v mnoha zemích byl vývoj podobný. Platí to i o našem území, kde se i přes specifikum komunistického režimu v letech 1948–1989 z větší části podobal vývoji jinde v Evropě.

Text ukazuje vývoj systému pro výrobu a dodávky elektřiny na pozadí politicko-ekonomických změn. Zaměřuje se pouze na elektřinu, nikoliv energetiku jako celek – sektory dopravy a vytápění, v nichž se využívají energetické komodity jako ropa a zemní plyn, mají svá vlastní specifika, jejichž popis by vydal na další samostatné texty.

## Dva základní přístupy v energetice

S určitou mírou zjednodušení lze říct, že se ve vývoji elektroenergetiky střídaly dva základní přístupy:
- Přístup s dominantní rolí trhu
- Přístup s dominantní rolí veřejného sektoru a státu

### Přístup s dominantní rolí trhu

O rozvoj a dodávky elektřiny se v tomto případě stará trh. Stát ovšem pro trh v průběhu času zavádí pravidla.[^regulace] Elektřina je obchodovatelným zbožím a trh vytváří konkurenční prostředí, do kterého může vstupovat více výrobců či dodavatelů. Možnost volby dodavatele a vzájemná konkurence tlačí na efektivitu firem a také snižuje cenu elektřiny.

### Přístup s dominantní rolí veřejného sektoru a státu

O rozvoj a dodávky elektřiny se stará především stát, případně města. Elektřina je v tomto přístupu vnímána jako komodita se strategickou důležitostí, a je tedy nutné zajistit její dodávky, s důrazem na bezpečnost, stabilitu a cenovou dostupnost – aby jí byl dostatek pro průmyslovou základnu dané země a zároveň byla dostupná pro všechny skupiny obyvatel. Stát tak může na tuto komoditu vyčlenit určité prostředky z rozpočtu, proto její cena nemusí nutně odpovídat reálným systémovým nákladům. Pro tento přístup je typická vertikální propojenost: jedna firma vlastní elektrárny, uhelné doly ale také přenosovou a distribuční soustavu. Tato firma pak má v daném státě monopol na zajišťování dodávek.

Podoba energetického systému v určité zemi do značné míry záleží na tom, který z těchto dvou přístupů převládne. V následujícím textu popisujeme, jakou roli hrály oba přístupy v různých obdobích – od počátků elektrifikace až do současnosti.

{% capture jadro %}

Jaderné elektrárny dobře ilustrují rozdíl mezi tržním a státním přístupem. **Největší část jejich rozvoje po celém světě probíhala a probíhá v obdobích, kdy má stát velkou míru kontroly nad energetikou i nad daným jaderným projektem.**

Málo jaderných staveb na základně tržního přístupu má více příčin:
- S výstavbou jaderných elektráren jsou spojeny obrovské kapitálové náklady, které mají navíc velmi dlouhou návratnost. Z hlediska trhu a tržních úrokových sazeb to v součtu není úplně výhodná investice.
- Výstavba jaderných elektráren má navíc tendenci se oproti původním plánům značně prodlužovat a prodražovat, což významně zvyšuje rizikovost takové investice pro soukromé aktéry. Vysoká míra rizika u tak obrovské investice už může existenčně ohrožovat i velké firmy jako je EDF nebo ČEZ.

Naproti tomu pro stát je běžné plánovat a realizovat projekty na další desítky let (jako např. dálniční a železniční síť). Když má stát navíc relativně dobré úvěrové hodnocení, může získat nižší úrok a projekt jednoduše začlenit mezi další státní výdaje (a tedy nemusí nutně hledět na krátkodobou ziskovost takového projektu).

Pro soukromého investora může být mnohem atraktivnější například výstavba plynové elektrárny, která vyžaduje menší kapitálové náklady a má rychlejší ekonomickou návratnost.

{% endcapture %}

{% include expander-figure.html
    name="jadro"
    class="contrast-figure "
    label="Rozdíl mezi dvěma hlavními přístupy na příkladu jaderných elektráren"
    content=jadro
%}

## Vývoj těchto dvou přístupů v historii

### Počátky elektrifikace

{:.contrast-figure}
**Období:** _přibližně konec 19. století až konec 2. světové války_\\
**Převažuje:** _dominantní role trhu_\\
**Klíčová slova:** _elektrifikace, soukromí aktéři, města, decentralizované systémy_

Rozvoj prvních elektráren a energetických závodů v Evropě a USA byl v tomto období **veden především soukromým sektorem, bez větších státních zásahů**. Ke konci 19. století začaly vznikat i elektrárny vlastněné městy. V počátcích elektrifikace nic jako národní elektrická síť neexistovalo, spíše šlo o jakousi směsici vzájemně nekompatibilních systémů, jež byly často zasazeny do největších měst či průmyslových podniků.[^nekompatibilita] Jejich **sjednocování začalo systematicky probíhat až v meziválečném období**,[^sjednocovani] kdy si státy uvědomily, jaký význam má elektřina pro jejich rozvoj a hospodářství, a zároveň začaly usilovat o to, aby elektřina byla dostupná co největšímu počtu domácností. Postupně tak začal převažovat přístup s **větším vlivem veřejného sektoru a státu**.

Konkrétně v Československu se decentralizované elektrické systémy začaly systematičtěji sjednocovat po první světové válce – v roce 1919 byl přijat zákon o elektrifikaci.[^elektrifikace] Postupem času vyvíjel stát tlak na větší standardizaci a sjednocování, například u napětí a frekvence v síti. Dále byly založeny takzvané všeužitečné elektrárenské společnosti,[^vseuzitecnost] které měly povinnost dodávat elektřinu všem zájemcům (za předpokladu, že to bylo ekonomicky a technicky možné).

### Období po 2. světové válce

{:.contrast-figure}
**Období:** _po 2. světové válce do 90. let_\\
**Převažuje:** _dominantní role státu_\\
**Klíčová slova:** _vertikální monopol, znárodnění, bezpečnost, strategické plánování_

Toto období se vyznačuje **silnou rolí státu** – výrobu a distribuci elektřiny mívá zpravidla na starost státem vlastněná energetická firma (často se jedná o monopol). Jaké zdroje elektřiny budou při výrobě dominantní, je především otázkou národní strategie, jejíž prioritou je zajistit **energetickou bezpečnost země**. Jako klíčové jsou vnímány dodávky elektřiny pro nejdůležitější průmyslová odvětví, ale do popředí vstupuje i otázka **co nejvyšší dostupnosti elektřiny** pro všechny skupiny obyvatel. Elektřina se tak zároveň stává otázkou sociální politiky a její cena nemusí nutně odpovídat reálným nákladům.

Na území Československa v roce 1945 dochází ke znárodnění[^znarodneni] velké části energetické infrastruktury (elektrárny, doly apod.). V dalším roce jsou **založeny Československé energetické závody (ČEZ)**, jež mají zastřešovat jednotlivé energetické podniky a pomoci překonat dosavadní roztříštěnost. Postupem času se z ČEZu stává vertikálně integrovaný národní monopol.

V roce 1950 dochází ke sjednocení přenosových soustav do jednoho celku.[^sjednoceni] Zároveň se v 50. letech projevuje strategická priorita státu podporovat průmysl – aby měla průmyslová výroba elektřiny dost, dochází k občasnému zastavení dodávek pro domácnosti.[^odstavky] V 60. letech probíhá výstavba velkých uhelných elektráren, na konci této dekády se pak ČEZ dělí na českou a na slovenskou část.

Geopolitické směřování naší země v tomto období vede ke snahám o větší propojení elektrizačních soustav se státy východního bloku. Kromě toho vláda podporuje sociální cíl levné elektřiny: například v letech 1968–1976 se cena pro odběratele nezměnila, což způsobilo nesoulad mezi náklady a cenou.[^nesoulad] V roce **1978 se začíná stavět jaderná elektrárna Dukovany** (spuštěna 1985). Pro státní politiku v socialistickém Československu není ochrana životního prostředí příliš velkou prioritou a energetický systém tomu do velké míry odpovídá. Ke konci 80. let nicméně dochází k veřejným protestům proti výraznému překračování emisních limitů u uhelných elektráren.[^protesty]

### Nástup trhu

{:.contrast-figure}
**Období:** _od 90. let do současnosti_\\
**Převažuje:** _dominantní role trhu_\\
**Klíčová slova:** _unbundling, privatizace, liberalizace trhu s elektřinou, EU ETS_

V tomto období **získává trh znovu větší vliv než stát**. Dochází k liberalizaci evropského trhu, k částečným či úplným privatizacím národních energetických firem a otevírání trhu jiným subjektům. Pro spotřebitele to přináší možnost volby mezi více dodavateli, stejně tak se ale trh otevírá pro více výrobců elektřiny. Klíčovým konceptem v rámci tržního přístupu je tzv. unbundling, který označuje oddělení výroby elektřiny od její distribuce – jedna firma tak nesmí přímo vlastnit a spravovat například elektrárnu a zároveň přenosovou či distribuční soustavu.[^unbundling] **Elektřina se stává obchodovatelnou komoditou** a její prodej se přesouvá na burzy. V jednotlivých zemích EU dochází k integraci národní energetiky s evropským trhem a zavádění energetických balíčků EU, které liberalizaci trhů dále prohlubují a tím posilují konkurenčnost prostředí a přeshraniční obchodování na burzách.

Zejména v posledních letech vystupuje do popředí také potřeba **mitigace změny klimatu a snížení emisní náročnosti elektřiny**. Tento trend v energetice do určité míry znovu posiluje roli veřejného sektoru. V EU se formou [emisních povolenek](/explainery/emisni-povolenky-ets) postupně zpoplatňuje uhlík, což vytváří tlak na dekarbonizaci výroby elektřiny.[^externalita] Jednotlivé státy postupně využívají různé formy finanční podpory pro obnovitelné zdroje[^oze], které v minulosti sehrály důležitou roli například u rozvoje solární energetiky. Veřejný sektor hraje také důležitou roli u [uhelného phase-outu](/infografiky/uhelny-phaseout-eu).

Také v Česku se porevoluční období vyznačuje sílícím tlakem na deregulaci a liberalizaci a dochází k úplné nebo částečné privatizaci energetických podniků. Částečně byl privatizován ČEZ (v současnosti český stát vlastní asi 70 % akcií firmy[^akcie]), od ČEZu se také postupně oddělují distribuční společnosti a jiné podniky. Přenosovou soustavu spravuje ČEPS, který postupně z vlastnictví ČEZu přechází pod kontrolu státu.[^ceps] Trh se rovněž otevírá jiným hráčům, a ČEZ tak postupně ztrácí svou roli monopolního dodavatele (přestože si zatím udržuje silnou pozici).[^hraci]

{% capture trilema %}

Na současnou (a budoucí) energetiku je možné se dívat jako na tzv. **energetické trilema**. Tento koncept zahrnuje **tři základní výzvy**, jimž musí moderní energetické systémy čelit a balancovat mezi nimi. V průběhu let se může jejich důležitost měnit podle aktuální situace a priorit dané země.

1. **Zajištění energetické bezpečnosti** - aby energie byla k dispozici vždy, když je potřeba, a aby byla zajištěna stabilita dodávek
2. **Zajištění sociální dostupnosti energie** – aby byla energie dostupná všem lidem, bez ohledu na jejich finanční situaci
3. **Zajištění  environmentální udržitelnosti** – aby byla energie vyráběna a spotřebovávána způsobem, který minimalizuje negativní dopady na životní prostředí a zajistí udržitelnost pro budoucí generace

Trilema se zpravidla používá k popisu celkové energetické situace na daném území, zahrnuje tedy například i dodávky ropy pro dopravu či dodávky plynu v teplárenství. Lze jej však také využít pouze pro elektroenergetiku. Význam tohoto konceptu nicméně stoupá až v poslední době, neboť šetrný přístup k životnímu prostředí vystupuje jako cíl více do popředí až na konci 20. století.

{% endcapture %}

{% include expander-figure.html
    name="trilema"
    class="contrast-figure "
    label="Energetické trilema"
    content=trilema
%}

## Další možnosti vývoje trhu s elektřinou v EU

Pozadím současných úvah nad trhy s elektřinou je hlavně souběh aktuální energetické a klimatické krize. **Energetická krize**, způsobená nečekaně rychlou obnovou po pandemii Covidu-19 a zejména pak ruskou invazí na Ukrajinu v únoru 2022, přinesla jak vysoké ceny energií, tak narušení stability a bezpečnosti dodávek. Postupující **klimatická krize** zase vyžaduje úsilí o dekarbonizaci elektřiny, tedy výrazné navýšení výroby z nízkoemisních zdrojů (hlavně ze slunce a větru). V důsledku obou těchto faktorů dnes stojíme před naléhavou **otázkou, jak současné nastavení trhu s elektřinou v EU reformovat**, aby vedl k rychlejší dekarbonizaci a současně do budoucna lépe odolával podobným cenovým šokům.

Jako reakci na tento vývoj Evropská komise představila 14. března 2023 [návrh reformy](https://ec.europa.eu/commission/presscorner/detail/en/ip_23_1591) vnitřního trhu s elektřinou.[^reforma] Tato reforma nepřináší žádné revoluční změny současného fungování trhu[^dalsi-revize], podstatným způsobem ale reaguje na obě výše zmíněné výzvy. Je třeba zmínit, že v rámci Evropy se objevovaly i hlasy volající po výraznější reformě, např. [řecký](https://data.consilium.europa.eu/doc/document/ST-11398-2022-INIT/en/pdf) nebo [španělský](https://table.media/europe/wp-content/uploads/sites/9/2023/01/230110_Strommarktreform_Non-Paper_ES.pdf) návrh.

Níže představujeme tři témata, která se v diskuzi o vývoji trhu s elektřinou objevují:
- Co pomůže zvýšit podíl obnovitelných zdrojů?
- Co může pomoct rozvoji jaderné energetiky?
- Co pomůže zajistit cenovou stabilitu elektřiny?

### Co pomůže zvýšit podíl větrných a solárních zdrojů?

Chceme-li zvýšit podíl obnovitelných zdrojů, je lepší spoléhat na trh nebo dává větší smysl, když hlavní iniciativu převezme stát?

S rostoucím podílem obnovitelných zdrojů může **pravidelně docházet k obdobím s přebytky obnovitelné elektřiny, kdy bude na trhu velmi nízká prodejní cena pro producenty**. Tento jev, někdy nazývaný _sebe-kanibalizace_[^self-cannibalization] obnovitelných zdrojů, se týká především solární elektřiny, jejíž výroba je koncentrovaná do relativně krátké doby silného osvitu. Může tak nastat situace, že solárních zdrojů už bude tolik, že investorům nebudou kvůli nízkým cenám elektřiny přinášet dostatečné příjmy. K tomuto jevu může dojít dříve, než se dostatečně rozšíří flexibilita spotřeby, bateriová úložiště či výroba zeleného vodíku – což jsou nástroje, které posilují poptávku po levné elektřině a tím tento problém zmírňují.

Tyto výhledy (spolu s obecnou nejistotou panující v rychle se transformujícím sektoru) zvyšují investiční riziko a postupně můžou snižovat chuť investorů budovat další obnovitelné zdroje. **Pro další rozvoj větrných a solárních zdrojů je tedy klíčové snížit investiční riziko a zaručit dlouhodobou návratnost nových projektů**. Kromě menšího rizika pro samotné investory to přináší nižší úrokové sazby pro financování projektů a tedy výrazně nižší celkové náklady. Snížení rizika a lepší návratnost mohou podpořit jak tržní mechanismy, tak státní intervence – evropský reformní balíček[^reforma] navrhuje kombinaci obou mechanismů.

{% capture reforma_oze %}
Reforma evropského trhu s elektřinou navrhuje posílení dvou mechanismů pro dlouhodobé kontrakty:
- **Soukromé kontrakty na odebírání elektřiny** (*power purchase agreements*) dávají záruku větší stability jak pro investora, tak pro dodavatele nebo pro odběratele elektřiny, např. pro velký průmyslový podnik.
- **Státní garance ceny elektřiny** (*two-way contracts for difference*) také dodávají stabilitu pro investora a současně umožňují státu zajistit dostatečnou výrobu elektřiny z obnovitelných zdrojů za rozumné náklady.

Proti _sebe-kanibalizaci_ ovšem efektivně působí jen druhý z těchto nástrojů. Paradoxně tak **ke zvyšování podílu elektřiny ze slunce a větru může být zapotřebí silná podpora z veřejných financí** i v situaci, kdy budou tyto zdroje v průměrné ceně nejlevnější.

Kromě posílení dlouhodobých kontraktů reforma navrhuje spoustu dílčích opatření, které mohou usnadnit další rozvoj větrné a solární energetiky (např. podpora rozvoje flexibility spotřeby a ukládání elektřiny, větší transparentnost ohledně připojování obnovitelných zdrojů k síti, další rozvoj chytrého měření).
{% endcapture %}

{% include expander-figure.html
    name="reforma_oze"
    class="contrast-figure"
    label="Jak konkrétně rozvoj větru a slunce podporuje návrh reformy evropského trhu?"
    content=reforma_oze
%}

### Co může pomoct rozvoji jaderné energetiky?

Rozvoj jaderné energetiky je prosazovaný jen některými členskými státy EU a při přípravě návrhu reformy se o něj vedly politické spory.

Jak zmiňujeme výše, rozvoj jaderné energetiky v minulosti probíhal téměř výlučně se silnou rolí státu. Protože investice do jaderných projektů mají dnes nejisté ekonomické vyhlídky, pro veřejně obchodovatelné společnosti (jako EDF nebo ČEZ) není snadné se do nich pouštět. Jedním z důvodů je legitimní odpor minoritních akcionářů, protože taková investice může být v rozporu se zákonnou povinností péče řádného hospodáře.

Diskutují se dva možné přístupy:
- **Stát získá zpět 100% vlastnictví energetické firmy**, např. Francie chce znovu [získat 100% podíl v EDF](https://www.reuters.com/business/energy/france-keeps-edf-buyout-offer-12-euros-per-share-filing-2022-10-04/), o podobném kroku se [spekuluje i v Česku](https://www.seznamzpravy.cz/clanek/ekonomika-firmy-prehledne-vyparilo-se-100-miliard-proc-je-kolem-cez-takovy-povyk-231252).
- **Stát poskytne jadernému projektu garantovanou cenu** podobně jako obnovitelným zdrojům, což současný návrh reformy trhu s elektřinou[^reforma] připouští. Tímto způsobem třeba Velká Británie garantuje cenu pro budovanou jadernou elektrárnu [Hinkley Point C](https://en.wikipedia.org/wiki/Hinkley_Point_C_nuclear_power_station).

### Co pomůže zajistit cenovou stabilitu elektřiny?

V mnoha zemích včetně České republiky došlo v návaznosti na zdražení k zastropování cen energií či zavedení daní z neočekávaného příjmu pro energetické firmy. Podle zastánců větší státní intervence by cena elektřiny neměla být tak závislá na tržních výkyvech nebo by výnosy z energetických trhů měly více plynout do státního rozpočtu.

V tomto směru může být pro stát **100% vlastnictví velké energetické firmy** atraktivní, protože skrz ni může snadněji nabízet regulované ceny elektřiny, obzvláště v průběhu případných dalších cenových krizí. Není to ale zdaleka jediná cesta, evropská reforma trhu s elektřinou[^reforma] navrhuje sadu opatření převážně tržního charakteru.

{% capture reforma_stabilita %}
Reforma evropského trhu s elektřinou reaguje na kritické hlasy, ceny elektřiny pro spotřebitele navrhuje dlouhodobě stabilizovat omezením vlivů těchto tržních výkyvů:
1. vliv **cen fosilních paliv** omezit dalším urychleným rozvojem obnovitelných zdrojů,
2. obecně vliv **spotového trhu** omezit posílením dlouhodobých kontraktů (viz výše) a posílením fungování dlouhodobého trhu.

Pro případnou budoucí krizi vysokých cen elektřiny dále navrhuje:
- **výnosy ze státem garantovaných cen plně přerozdělit zákazníkům** (stát z těchto smluv totiž získá výnosy od výrobců, když je cena na burze vyšší než domluvená garantovaná cena),
- **posílit ochranu spotřebitelů** (např. garancí práva na smlouvu s fixní cenou a současně povinností pro dodavatele nakupovat pro takové smlouvy dostatek elektřiny na dlouhodobých trzích; absence této povinnosti stála za pádem dodavatele _Bohemia Energy_),
- zavést **jasný rámec pro případné budoucí zastropování cen elektřiny** (s omezením, že cenový strop musí motivovat k úsporám, např. se tedy může aplikovat jen do výše 80 % průměrné spotřeby domácností),
- vytvořit **lepší tržní rámec pro úspory elektřiny** ve špičce spotřeby (_peak shaving_).
{% endcapture %}

{% include expander-figure.html
    name="reforma_stabilita"
    class="contrast-figure"
    label="Jak cenovou stabilitu pro zákazníky řeší návrh reformy evropského trhu?"
    content=reforma_stabilita
%}

## Závěr

Rámec pravidel pro výrobu a dodávky elektřiny tedy v průběhu let procházel výraznými změnami. Zatímco počátky elektrifikace v 19. století probíhaly de facto bez státních zásahů a větší vliv státu se objevuje až po první světové válce, po druhé světové válce se situace mění a stát se stává hlavním hráčem. To se opět mění na konci století, kdy se znovu ke slovu dostává trh a pozice státu slábne.

**Dnes se nacházíme na určitém rozcestí** a situace se může opět změnit: řada zemí se znovu snaží o větší státní kontrolu nad klíčovými energetickými podniky. Velký odklon od spoléhání na tržní síly sice není momentálně příliš pravděpodobný, nicméně je důležité dál hledat, **jak pravidla pro výrobu a dodávky elektřiny nastavit co nejlépe – s ohledem na výše uvedené energetické trilema: dekarbonizace výroby elektřiny** v EU proběhne úspěšně, jen pokud se podaří současně **udržet cenovou dostupnost elektřiny** pro širokou veřejnost a průmysl stejně jako **zajistit stabilitu dodávek elektřiny**.

## Poznámky a zdroje

[^Francie]: Lze to ilustrovat na příkladu Francie, kde podnik Électricité de France byl založený jako státní roku 1946 a k částečné privatizaci došlo teprve roku 2004. ČEZ byl založený roku 1946 a k částečné privatizaci ČEZu došlo u nás v 90. letech
[^regulace]: [Koncept přirozeného monopolu](https://www.investopedia.com/terms/n/natural_monopoly.asp) označuje situaci, kdy se na trh obtížně dostávají noví hráči. U sítě s elektřinou (ale třeba i u železnic) dává smysl, aby postavenou infrastrukturu sdílely všechny subjekty a nebudovaly paralelní síť, která by vyžadovala vysoké náklady. Stát ovšem musí stanovit jasné podmínky, za kterých budou mít k vybudované infrastruktuře přístup všichni, tedy žádný subjekt nemůže blokovat svou konkurenci.
[^nekompatibilita]: Ke konci 19. století probíhala také takzvaná ["válka proudů"](https://cs.wikipedia.org/wiki/V%C3%A1lka_proud%C5%AF): komerční boj o to, zda se dominantní technologií stane stejnosměrný proud (podporovaný Thomasem Edisonem), nebo proud střídavý (podporovaný Georgem Westinghousem a Nikolou Teslou).
[^sjednocovani]: Zde je myšleno výraznější systematické sjednocování sítě jako takové. Už dříve existovaly snahy o sjednocení názvosloví či standardů, lze zmínit např. Mezinárodní elektrotechnický kongres či Mezinárodní elektrotechnickou komisi.
[^elektrifikace]: [438/1919 Sb.](https://www.aspi.cz/products/lawText/1/1339/1/2) Zákon ze dne 22. července 1919 o státní podpoře při zahájení soustavné elektrisace.
[^vseuzitecnost]: Těchto [všeužitečných elektrárenských společností](https://oenergetice.cz/elektrina/ceska-prenosova-a-distribucni-soustava-1-dil-elektrifikace-a-princip-funkce) bylo založeno 25.
[^znarodneni]: [100/1945 Sb.](https://www.aspi.cz/products/lawText/1/11990/1/2/dekret-c-100-1945-sb-o-znarodneni-dolu-a-nekterych-prumyslovych-podniku) Dekret prezidenta republiky ze dne 24. října 1945 o znárodnění dolů a některých průmyslových podniků
[^sjednoceni]: Do té doby [byly jednotlivé přenosové soustavy izolované](https://www.3pol.cz/cz/rubriky/fyzika-a-klasicka-energetika/2570-60-let-od-plne-elektrifikace-ceskoslovenska)
[^odstavky]: [Zastavení dodávek elektřiny](https://www.cez.cz/cs/o-cez/vzdelavani-a-vyzkum/vzdelavani-a-energetika-zabavne/energeti-ahistorie-a-soucasnost/vyznamna-data-ceske-energetiky) bylo nejprve prováděno nepředvídatelně, později regulovaně.
[^nesoulad]: [Nesoulad mezi náklady na výroby elektřiny a její cenou byl řešený státními dotacemi](https://www.cez.cz/cs/o-cez/vzdelavani-a-vyzkum/vzdelavani-a-energetika-zabavne/energeti-ahistorie-a-soucasnost/vyznamna-data-ceske-energetiky), ovšem později došlo k razantnímu zvýšení ceny elektřiny pro spotřebitele.
[^protesty]: [Demonstrace v Teplicích](https://ct24.ceskatelevize.cz/domaci/2975009-komunisticky-rezim-se-zacal-drolit-v-teplicich-ekologicke-demonstrace-ukazaly-ze-se) 13. listopadu proti znečištění ovzduší byla jednou z prvních protestních akcí na podzim roku 1989.
[^unbundling]: Unbundling lze nicméně provést různě – konkrétní forma byla v minulosti předmětem politických sporů. Jedna z variant funguje tak, že firma vlastnící elektrárny i distribuční či přenosovou soustavu nemusí nutně daný majetek prodat, rozhodovací práva spojená s distribuční soustavou lze totiž přesunout na nezávislého operátora, jehož úkolem je zaručit neutralitu a umožnit přístup jiných firem.
[^externalita]: Zpoplatnění uhlíku do ceny výroby elektřiny zahrnuje <glossary id="externalita">externality</glossary> spojené s produkcí CO<sub>2</sub>. Takové zpoplatnění stojí ekonomicky na [široce sdíleném přesvědčení](https://academiccommons.columbia.edu/doi/10.7916/d8-w2nc-4103), že povede k nákladově efektivní redukci emisí uhlíku. Objevují se ovšem i kritičtější hlasy, že tento nástroj k dosažení dekarbonizačních cílů [nestačí](https://www.pnas.org/doi/10.1073/pnas.2004093117) nebo [vůbec nepovede](https://newforum.org/en/studie/modern-climate-policy-moving-beyond-the-market-liberal-paradigm/).
[^oze]: Zmínit lze například tzv. Výkupní ceny (_feed-in tariff_), které spočívají v tom, že producent elektřiny z obnovitelných zdrojů má právo tuto elektřinu prodat za výkupní cenu garantovanou státem. Ta bývá vyšší než cena elektřiny na trhu – producentům se díky tomu vrací jejich investice do obnovitelných zdrojů a výroba elektřiny jim přináší zisk.
[^akcie]: [Zbytek akcionářů](https://www.cez.cz/cs/o-cez/cez/akcionari) jsou fyzické osoby (13,6 %) stejně jako různé investiční fondy a další právnické osoby (16,4 %).
[^ceps]: [Vyčlenění ČEPS](https://zpravy.aktualne.cz/denik-insider/zrozeni-imperia-skutecny-pribeh-spolecnosti-cez/r~i:insider:article:17913/) jakožto samostatné entity namísto pouhé divize v rámci ČEZu se odehrálo v roce 1998 v návaznosti na směrnici EU.
[^hraci]: V ČR se jedná o firmy jako E.ON, Centropol či Innogy. V minulosti byla významným hráčem také firma Bohemia Energy, ta ale zanikla kvůli finančním problémům v době energetické krize v roce 2021.
[^self-cannibalization]: V angličtině _self-cannibalization effect_, více je vysvětlen např. v učebnici [Open Electricity Economics](http://open-electricity-economics.org/book/text/07.html).
[^reforma]: [Návrh reformy trhu](https://ec.europa.eu/commission/presscorner/detail/en/ip_23_1591) je součástí Průmyslového plánu Zelené dohody.
[^dalsi-revize]: Revize trhu s elektřinou představená v březnu 2023 se připravovala poměrně rychle, proto nebyl čas dojednat komplikovanější změny, u kterých nebyl možný rychlý konsensus. Jeden směr dalších možných úprav pro příští reformní balíčky je posílení lokálních cenových signálů. Například dnes bývá cena elektřiny stejná na severu jako na jihu Německa i v momentech, kdy na severu je nadbytek elektřiny a na jihu nedostatek. Cílem lokálních cenových signálů je v ceně elektřiny lépe reflektovat místní možnosti výroby a přenosu elektřiny ze sousedních oblastí. Trh s elektřinou v USA je založen na _nodal pricing_, tedy na velmi lokálních cenových signálech.
