---
layout:        explainer
title:         "Tlející dřevo a staré stromy"
slug:          "indikatory-tlejici-drevo-stare-stromy"
redirect_from: "/indikatory-tlejici-drevo-stare-stromy"
series-id:     "serie-indikatory-zdravi-krajiny"
series-order:  "IV"
published:     2025-09-23
authors:
  - id: "andy-snovakova"
  - id: "jirka-lnenicka"
weight:        105
tags-scopes:   [ svet ]
tags-topics:   [ krajina-ekosystemy ]
cover-source-author:      "Jiří Lněnička"
cover-source-text:        "autorský archiv"
cover-source-url:         "https://faktaoklimatu.cz/explainery/indikatory-tlejici-drevo-stare-stromy"
perex: |
    Přestože mohou staré stromy a tlející dřevo působit jako jakýsi „nepořádek“ v lese, jejich přítomnost má pro lesní ekosystém velký význam.
---

{% include series-box.html series-id=page.series-id selected=page.slug %}

## Čeho si všímat?

Kolik je v lese starých (odumírajících) stromů a dále kolik je zde tlejících (stojících nebo ležících) stromů a kmenů, ulomených větví a dalších částí stromů.

{% include expander-figure.html
    name="vyznam-tlejiciho-dreva"
    class="contrast-figure"
    label="Proč jsou staré stromy a tlející dřevo v lese důležité?"
    content="
Lesy se hospodářsky využívají (získáváme z nich zejména dřevo), vedle toho však plní i řadu dalších, ekosystémových funkcí. Pro některé z těchto funkcí je přítomnost starých stromů a tlejícího dřeva v lese velice důležitá.

- **Podporují biodiverzitu** – vytvářejí v lese řadu mikrostanovišť se specifickými podmínkami – může jít například o různé dutiny, praskliny, prostor pod kůrou či vývrty po aktivitách hmyzu. Na tyto podmínky jsou navázány nejrůznější druhy hub, mechů, brouků a podobně. Z hlediska biodiverzity jsou zásadní hlavně staré stromy a velké kusy tlejícího dřeva.
- **Podporují cirkulaci živin** – tlející dřevo je v neustálém procesu rozkladu. Živiny v něm uložené se díky tomu postupně uvolňují do půdy a stávají se dostupnými pro další organismy. Z hlediska živin mají význam zejména tenké větve a menší kusy dřeva, neboť se rozkládají rychle.
- **Ukládají uhlík do půdy** – podobně jako živiny se i uhlík při rozkladu biomasy postupně uvolňuje do půdy, kde může zůstat dlouhodobě uložen. Část se také uvolňuje do atmosféry ve formě CO<sub>2</sub>. Staré (živé) stromy jsou z hlediska zachytávání a ukládání uhlíku důležité mimo jiné svou velikostí – s věkem se zvětšuje jejich koruna (a listová plocha), proto ve srovnání s mladými stromy zachytí mnohem více oxidu uhličitého a uloží více uhlíku do své biomasy. Stejné množství uhlíku, jaké mladý strom uloží za pár desítek let své existence, dokáže velmi starý strom uložit za jediný rok.
- **Zadržují vláhu** – velké kusy tlejícího dřeva fungují jako „houba“ – absorbují vodu, kterou pak mohou využít okolní rostliny. Uvolňující se vlhkost funguje také jako přírodní klimatizace – ochlazuje okolní vzduch a zmírňuje teplotní rozdíly mezi dnem a nocí.
"
%}

{% include figure.html
    name="tlejici-drevo-hady.jpg"
    caption="Tlející dřevo v lesích v okolí Hádecké planinky v Brně"
    alt="Fotografie popadaných kmenů stromů pokrytých mechem uprostřed lesa"
    source-text="Andy Snováková"
    source-url="https://faktaoklimatu.cz/explainery/indikatory-tlejici-drevo-stare-stromy"
%}

## Jaký stav lze pozorovat?

### Tlející dřevo

Nelze obecně určit, jaké množství tlejícího dřeva v lese je optimální – vždy záleží na konkrétních podmínkách dané lokality. Do lesa však toto dřevo určitě patří a plní v něm důležité funkce (viz výše).

V průměru se na jednom hektaru lesa v Česku nachází 20 m<sup>3</sup> tlejícího dřeva. (1 m<sup>3</sup> si lze představit jako kmen zhruba 20 metrů vysokého rovného smrku s průměrem 35 cm). Množství se vždy odvíjí od toho, jak se daný les využívá a jak se v něm hospodaří.[^tlejici-drevo-zdroj]

{:.table}
| Hlavní účel využití lesa| Množství tlejícího dřeva<br><span class="text-muted">(m<sup>3</sup>/ha)</span> | Podíl z celkového objemu tlejícího dřeva| Podíl z celkové rozlohy lesů|
|------------------------|-------:|------:|-----:|
| Zachování biodiverzity | 38 | 18 % | 7 % |
| Ochrana vody a půdy    | 18 | 8 %  | 8 % |
| Těžba dřeva            | 14 | 58 % | 70 % |
| Společenské využití    | 13 | 4 %  | 5 % |

*Do uvedeného objemu tlejícího dřeva jsou započítány stojící stromy a ležící dřevo silnější než 7 cm.*

Nejvíce tlejícího dřeva na plochu lze najít tam, kde jsou lesy do velké míry ponechány samovolnému vývoji, tedy zejména v národních parcích a dalších chráněných oblastech. Přibližně tři čtvrtiny lesů v Česku jsou však tzv. lesy hospodářské, využívané k produkci dřeva. V těchto lesích má mrtvé dřevo převážně podobu stojících mrtvých kmenů – často jde o pozůstatky nedávné kůrovcové kalamity. Ulomené nebo uříznuté větve jsou po těžbě zpravidla z lesa odváženy pryč. V důsledku toho jsou hospodářské lesy na mrtvé dřevo poměrně chudé. Nejméně tlejícího dřeva je ponecháváno v lesích určených na rekreaci – především kvůli bezpečnosti návštěvníků.

Z hlediska ekosystémových funkcí jsou významné zejména **silné kusy tlejícího dřeva**. Rozkládají se totiž déle, proto zajišťují stabilní přísun živin po delší období a vytvářejí životní prostor pro různé organismy. Silných kusů tlejícího dřeva (nad 60 cm v průměru) však v Česku není mnoho: je to pouze 7 % veškerého tlejícího dřeva v lesích.

### Staré stromy

**Množství stromů starších 120 let v Česku postupně roste.** Za posledních 30 let se jejich podíl více než zdvojnásobil – dnes je to více než 9 % stromů v lesích v Česku. Tento nárůst může být způsoben hospodařením v chráněných oblastech, kde je více stromů ponecháno na dožití, a také omezenou možností těžby v obtížně přístupných lokalitách. Ponechávání starých stromů na dožití se může jevit jako ekonomicky nevýhodné, pro zachování zdraví a funkčnosti lesa je ale klíčové.[^zprava-2023]

## Jak situaci dále zlepšit?
Pro lesní hospodaření je zásadní přístup, který vždy bere v úvahu podmínky konkrétní lokality a typu lesa. Totéž platí i pro hospodaření s tlejícím dřevem. Aby mohlo toto dřevo co nejlépe podporovat různé funkce lesa, je vedle jeho množství v lese vhodné zohlednit také další faktory, jako je například:[^dalsi-studie]

- **Tloušťka dřeva** – protože silnější kusy se rozkládají pomaleji, zajišťují přísun živin po delší dobu a poskytují stabilnější podmínky.
- **Druh stromu** – některé organismy jsou navázány na tlející dřevo konkrétních druhů stromů. Dřevo různých druhů stromů se také rozkládá různou rychlostí (např. dubové dřevo se rozkládá pomaleji než dřevo buku či smrku).
- **Rozmístění dřeva v lese** – některé organismy navázané na tlející dřevo mají specifické nároky na teplo a světlo – např. mechům vyhovuje spíše stín a vlhko, zatímco lišejníkům spíše teplejší a světlejší podmínky. Tlející dřevo by tedy mělo být v lese rozmístěno tak, aby různé kusy byly vystaveny různým podmínkám.
- **Typ lesa a jeho využívání** – v lesích s vyšší návštěvností (lesy určené převážně k společenskému využití) je při ponechávání tlejícího dřeva důležité zohlednit i bezpečnost lidí – např. zamezit pádu stromu na cestu.[^bezpecnost-navstevniku] V hospodářských lesích jde spíše o to vhodně skloubit těžbu s ponecháním určitého množství dřeva v lese k zetlení.
- **Kontinuita** – pro fungování lesa je důležité, aby se v něm vyskytovaly různé typy tlejícího dřeva (různé druhy stromů, různé tloušťky) v různém stadiu rozkladu.

{% include figure.html
    name="tlejici-drevo-cesky-les.jpg"
    caption="Velké kusy tlejícího dřeva v CHKO Český les"
    alt="Velké kusy tlejícího dřeva v CHKO Český les"
    source-text="Jiří Lněnička"
    source-url="https://faktaoklimatu.cz/explainery/indikatory-tlejici-drevo-stare-stromy"
%}

## Zdroje a poznámky

Odbornou konzultaci k textu poskytli experti z Mendelovy univerzity v Brně.

[^bezpecnost-navstevniku]: Na bezpečnost návštěvníků se samozřejmě dbá i v ostatních typech lesů. Majitelé lesů jsou povinni na lesních cestách odstraňovat suché a nebezpečné stromy nebo jejich části.
[^dalsi-studie]: Konkrétní přístupy k hospodaření s tlejícím dřevem v lesích střední Evropy popisuje studie od [Vítková a kol. (2018)](https://www.sciencedirect.com/science/article/pii/S0378112718307230?fr=RR-2&ref=pdf_download&rr=956399d97bd9b37f). Faktorům ovlivňujícím množství tlejícího dřeva v lese se věnuje studie od [Doefler a kol. (2017)](https://www.sciencedirect.com/science/article/abs/pii/S0378112717302487.)
[^tlejici-drevo-zdroj]: Data o množství tlejícího dřeva poskytuje v Česku [Národní inventarizace lesů](https://nil.uhul.cz). Výsledky třetího cyklu inventarizace týkající se tlejícího dřeva je možné najít v tomto článku časopisu [Lesnická práce](https://nli.gov.cz/wp-content/uploads/2024_10_01__8_mrtve_drevo.pdf).
[^zprava-2023]: [Zpráva o stavu lesa a lesního hospodářství 2023](https://mze.gov.cz/public/portal/mze/publikace/zprava-o-stavu-lesa-a-lesniho-hospodarstvi-cr/zprava-o-stavu-lesa-a-lesniho-hospodarstvi-2023)
