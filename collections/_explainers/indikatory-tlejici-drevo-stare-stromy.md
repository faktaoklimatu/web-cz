---
layout:        explainer
title:         "Tlející dřevo a staré stromy"
slug:          "indikatory-tlejici-drevo-stare-stromy"
redirect_from: "/indikatory-tlejici-drevo-stare-stromy"
published:     2025-09-15
authors:
  - id: "andy-snovakova"
  - id: "jirka-lnenicka"
weight:        105
tags-scopes:   [ svet ]
tags-topics:   [ priroda ]
cover-source-author:      "Karsten Würth"
cover-source-text:        "Unsplash"
cover-source-license:     "Unsplash licence"
cover-source-license-url: "https://unsplash.com/license"
cover-source-url:         "https://unsplash.com/photos/windmill-surrounded-by-grass-during-daytime-w_a40DuyPAc"
perex: |
    TODO: Perex
---


## Čeho si všímat?

Množství starých (odumírajících) stromů, tlejících stojících nebo ležících stromů a kmenů, ulomených větví a dalších částí stromů. Přestože mohou působit jako jakýsi „nepořádek“ v lese, jejich přítomnost má pro celý ekosystém velký význam.

{% include expander-figure.html
   name="vyznam-tlejiciho-dreva"
   class="contrast-figure"
   label="Proč jsou staré stromy a tlející dřevo v lese důležité?"
   content="
Lesy kromě produkce dřeva plní i řadu dalších ekosystémových funkcí. Pro některé z nich je přítomnost tlejícího dřeva velice důležitá.

- **Podporují biodiverzitu** – tlející dřevo a staré stromy vytvářejí v lese mikrostanoviště se specifickými podmínkami – může jít například o různé dutiny, praskliny, prostor pod kůrou či vývrty po aktivitách hmyzu. Na tyto podmínky jsou navázány různé druhy hub, mechů, brouků či larev hmyzu. Pro biodiverzitu jsou zásadní hlavně staré stromy a velké kusy tlejícího dřeva. 
- **Podporují cirkulaci živin** – tlející dřevo je v neustálém procesu rozkladu. To znamená, že živiny v něm uložené se postupně uvolňují do půdy a stávají se dostupnými pro další organismy. Význam z hlediska živin mají zejména tenké větve a menší kusy dřeva, neboť se rychle rozkládají. 
- **Ukládají uhlík do půdy** – uhlík uložený ve dřevě se, podobně jako živiny, při jeho rozkladu postupně uvolňuje do půdy, kde může zůstat dlouhodobě uložen. Část se také uvolňuje do atmosféry ve formě CO<sub>2</sub>. Z hlediska zachytávání a ukládání uhlíku jsou Významné také staré (živé) stromy – s věkem se zvětšuje jejich koruna (a listová plocha), zachytí proto více oxidu uhličitého a více uhlíku uloží do své biomasy. Stejné množství uhlíku, jaké mladý strom zachytí za pár desítek let své existence, dokáže velmi starý strom zachytit za jediný rok.
- **Zadržují vláhu** – velké kusy tlejícího dřeva fungují jako „houba“ – absorbují vodu, kterou pak mohou využít okolní rostliny. Uvolňující se vlhkost funguje také jako přírodní klimatizace – ochlazuje okolní vzduch a zmírňuje teplotní rozdíly mezi dnem a nocí. 
"
%}

{% include figure.html
    name="mrtve-drevo.jpg"
    caption="Tlející dřevo v lesích v okolí Hádecké planinky v Brně."
    alt="Tlející dřevo v lesích v okolí Hádecké planinky v Brně"
    source-text="Andy Snováková"
%}

## Jaký stav lze pozorovat?

### Tlející dřevo 
Nelze univerzálně určit, jaké množství tlejícího dřeva v lese je *dostatečné* nebo *optimální* – vždy záleží na konkrétních podmínkách dané lokality. Do lesa však určitě patří a plní v něm důležité funkce (viz výše).

V průměru se na jednom hektaru českého lesa nachází 20 m<sup>3</sup> tlejícího dřeva. (1 m<sup>3</sup> si lze představit jako kmen zhruba 20 metrů vysokého rovného smrku s průměrem 35 cm). Množství tlejícího v dřeva českých lesích záleží hlavně na tom, jak se v těchto lesích hospodaří[^tlejici-drevo-zdroj].

{:.table}
| Hlavní účel využití lesa| Množství tlejícího dřeva<br><span class="text-muted">(m3/ha)</span> | Podíl z celkového objemu tlejícího dřeva| Podíl z celkové rozlohy lesů|
|------------------------|-------:|------:|-----:|
| Zachování biodiverzity | 38 | 18 % | 7 % |
| Ochrana vody a půdy    | 18 | 8 %  | 8 % |
| Těžba dřeva            | 14 | 58 % | 70 % |
| Společenské využití    | 13 | 4 %  | 5 % |

*Do uvedeného objemu tlejícího dřeva jsou započítány tlející stojící stromy a ležící tlející dřevo silnější než 7 cm.*

Nejvíce tlejícího dřeva na plochu najdeme tam, kde jsou lesy do velké míry ponechány samovolnému vývoji, tedy zejména v národních parcích a v chráněných oblastech. To je však jen malá část lesů v Česku. V hospodářských lesích určených má mrtvé dřevo podobu převážně stojících mrtvých kmenů – často jde o pozůstatky nedávné kůrovcové kalamity. Ulomené nebo uříznuté větve jsou po těžbě z lesa obvykle odváženy pryč. V důsledku toho jsou tyto lesy na mrtvé dřevo poměrně chudé, zároveň právě tento typ lesů má co do rozlohy v Česku největší podíl. Nejméně tlejícího dřeva je ponecháváno v lesích určených na rekreaci – kvůli bezpečnosti návštěvníků.

Z hlediska ekosystémových funkcí jsou nejvýznamnější **silné kusy tlejícího dřeva**. Rozkládají se totiž déle, proto zajišťují stabilní přísun živin po delší období a vytvářejí životní prostor pro různé organismy. Silné kusy tlejícího dřeva (nad 60 cm v průměru) jsou však v českých a moravských lesích zastoupeny jen vzácně: je to pouze 7 % veškerého tlejícího dřeva.

### Staré stromy

**Množství stromů starších 120 let v Česku postupně roste.** Za posledních 30 let se jejich podíl více než zdvojnásobil – dnes tvoří 9 % lesů v Česku. Tento nárůst může být způsoben hospodařením v chráněných oblastech, kde je více stromů ponecháno na dožití. Dalším důvodem může být omezená možnost těžby v obtížně přístupných lokalitách. Ponechávání starých stromů na dožití může být ekonomicky nevýhodné, pro zachování zdraví a funkčnosti lesa je ale klíčové[^zprava-2023].

## Jak situaci dále zlepšit?
Pro lesní hospodaření je zásadní **individuální přístup**, který vždy bere v úvahu podmínky konkrétní lokality a typu lesa. To platí i pro hospodaření s tlejícím dřevem. Aby mohlo toto dřevo co nejlépe podporovat různé funkce lesa, je vedle jeho množství v lese vhodné zohlednit i další parametry[^dalsi-studie]:

- **Tloušťka dřeva** – protože silnější kusy se rozkládají pomaleji, zajišťují přísun živin po delší dobu a poskytují stabilnější podmínky.
- **Druh stromu** – některé organismy jsou navázány na tlející dřevo konkrétních druhů stromů. Dřevo různých druhů stromů se také rozkládá různou rychlostí (např. dubové dřevo se rozkládá pomaleji než dřevo buku nebo smrku).
- **Rozmístění dřeva v lese** – některé organismy navázané na tlející dřevo mají specifické nároky na teplo a světlo – např. mechům vyhovuje spíše stín a vlhko, zatímco lišejníkům spíše teplejší a světlejší podmínky. Tlející dřevo by tedy mělo být v lese rozmístěno tak, aby bylo vystaveno různým podmínkám.
- **Typ lesa a jeho využívání** – v lesích s vyšší návštěvností (lesy určené převážně k společenskému využití) je při ponechávání tlejícího dřeva důležité zohlednit i bezpečnost lidí – např. zamezit pádu stromu na cestu[^bezpecnost-navstevniku]. V hospodářských lesích jde spíše o to skloubit těžbu s ponecháním určitého množství dřeva v lese k zetlení.
- **Kontinuita** – pro fungování lesa je důležité, aby se v něm vyskytovaly různé typy tlejícího dřeva (různé druhy stromů, různé tloušťky) v různém stadiu rozkladu.

## Zdroje a poznámky
Odbornou konzultaci k textu poskytli experti z Mendelovy univerzity v Brně.

[^bezpecnost-navstevniku]: Na bezpečnost návštěvníků se samozřejmě dbá i v ostatních typech lesů. Majitelé lesů jsou povinni na lesních cestách odstraňovat suché a nebezpečné stromy nebo jejich části.
[^dalsi-studie]: Konkrétní přístupy k hospodaření s tlejícím dřevem v lesích střední Evropy popisuje studie od [Vítková a kol. (2018)](https://www.sciencedirect.com/science/article/pii/S0378112718307230?fr=RR-2&ref=pdf_download&rr=956399d97bd9b37f). Faktorům ovlivňujícím množství tlejícího dřeva v lese se věnuje studie od [Doefler a kol. (2017)](https://www.sciencedirect.com/science/article/abs/pii/S0378112717302487.)
[^tlejici-drevo-zdroj]: Data o množství tlejícího dřeva poskytuje v Česku [Národní inventarizace lesů](https://nil.uhul.cz). Výsledky třetího cyklu inventarizace týkající se tlejícího dřeva je možné najít v tomto článku časopisu [Lesnická práce](https://nli.gov.cz/wp-content/uploads/2024_10_01__8_mrtve_drevo.pdf).
[^zprava-2023]:[Zpráva o stavu lesa a lesního hospodářství 2023](https://mze.gov.cz/public/portal/mze/publikace/zprava-o-stavu-lesa-a-lesniho-hospodarstvi-cr/zprava-o-stavu-lesa-a-lesniho-hospodarstvi-2023)
