---
layout:      explainer
title:       "Jakou roli hrají emise CO₂ z výroby cementu v klimatické změně?"
slug:        "emise-vyroba-cementu"
published:   2021-02-13
authors:
  - id: "ondras-pribyla"
weight:      73
tags-scopes: [ svet ]
tags-topics: [ emise ]
cover-source-author: "Gavin Houtheusen/Department for International Development"
cover-source-license: "CC BY 3.0"
cover-source-license-url: "https://creativecommons.org/licenses/by/3.0/deed.en"
cover-source-text: "Wikimedia Commons"
cover-source-url: "https://commons.wikimedia.org/wiki/File:Factory_of_National_Cement_Share_Company.jpg"
perex:       "Kdyby byl cementárenský průmysl státem, byly by jeho emise třetí největší na světě, hned po Číně a USA. V roce 2015 způsobila výroba cementu přibližně 2,8 miliard tun CO<sub>2</sub>, tedy asi 8 % světových emisí. To je zhruba čtyřikrát více než letecká doprava.  Můžeme očekávat, že díky rozvoji měst bude poptávka po cementu a betonu ve světovém měřítku dále narůstat. Pro naplnění cílů Pařížské dohody bude zároveň nutné dramaticky snížit emise z výroby cementu, což se zatím příliš nedaří."
---

{% include preview-box.html
    class="highlight-text-box"
    text="**Cement** vs. **Beton**: Beton je směs písku, vody a cementu, který při tuhnutí písková zrna slepí. Cement samotný je směsí oxidu vápenatého (CaO) a oxidu křemičitého (Si<sub>2</sub>O), podrobněji viz [Wikipedie](https://cs.wikipedia.org/wiki/Cement#Slo%C5%BEen%C3%AD_cementu).
"
%}

## Proč výroba cementu produkuje tolik CO<sub>2</sub>?

**Výroba jedné tuny cementu vytvoří v průměru 0,6 tuny CO<sub>2</sub>**. Oxid uhličitý přitom vzniká dvěma způsoby: jednak jako produkt chemické reakce, a jednak při spalování uhlí nebo plynu při zahřívání. Cement se vyrábí v pecích, zahříváním směsi rozemletého vápence a jílů na teploty okolo 1450 °C. Působením tepla vápenec rozkládá na oxid vápenatý a oxid uhličitý a tato chemická reakce je zodpovědná přibližně za 60 % emisí CO<sub>2</sub> z výroby cementu:

{% include figure.html
    name="vzorec.svg"
    alt="CaCO3 + teplo ⟶ CaO + CO2"
%}

Zbylých 40 % emisí z výroby cementu je důsledkem spalování uhlí nebo plynu při zahřívání. Zatímco zahřívání je možné provádět i s mnohem nižšími emisemi, například spalováním vodíku, **oxid uhličitý z chemické reakce není prakticky možné snížit. Proto je dekarbonizace výroby cementu tak obtížná**.

{% include figure.html
    name="diagram.svg"
    alt="Asi polovina emisí vzniká při výrobě tepla pro chemickou reakci, druhá polovina pak při reakci samotné."
%}

## Neváže se CO<sub>2</sub> při tuhnutí betonu zpět?

Představa, že se při tuhnutí váže CO<sub>2</sub> zpět do betonu, je častý omyl. Pro vysvětlení je potřeba rozlišovat mezi maltou a betonem, jejichž tuhnutí jsou velmi odlišné procesy. **Malta** je směs hašeného vápna Ca(OH)<sub>2</sub> s vodou a pískem a [tuhnutí malty](https://cs.wikipedia.org/wiki/Malta_(materi%C3%A1l)) spočívá ve vázání CO<sub>2</sub> ze vzduchu a přeměně hašeného vápna na vápenec. **Tuhnutí betonu** je ale jiný, a v jistém smyslu složitější proces – nezpůsobuje jej reakce se vzduchem, ale reakce s vodou, při které vznikají tzv. [hydratační produkty](http://homel.vsb.cz/~khe0007/Predmety/Stavebni%20hmoty/Prednaska_c.6.pdf), tedy sloučeniny obsahující chemicky vázanou krystalovou vodu – proto je možné pracovat s betonem i pod vodou. Tyto hydratační produkty jsou ve vodě nerozpustné a velmi pevné. K vázání CO<sub>2</sub> při tom nedochází a ztuhlý beton vápenec téměř neobsahuje.

K velmi slabému vázání CO<sub>2</sub> ze vzduchu dochází až při zvětrávání betonu, kdy působením vody a oxidu uhličitého vzniká zejména na povrchu betonu vápenec. Zvětrávání ale zhoršuje kvalitu betonu, a proto se mu snažíme zabránit.

## Které státy vyrábí nejvíce cementu?

V současné době je zdaleka největším producentem cementu Čína, kde se vyrábí přibližně 60 % světové produkce. To je ale důsledek poměrně nedávného vývoje –  ještě v roce 1990 Čína vyráběla méně než čtvrtinu světové produkce. Další významní producenti cementu jsou Indie, USA a Evropská unie. Zatímco v USA a EU výroba cementu postupně klesá, v Indii a dalších rozvíjejících se ekonomikách očekáváme další růst.

{% include figure.html
    name="vyroba-svet.svg"
    alt="V roce 2018 se ve světě vyrobily asi 4 miliardy tun cementu."
%}

## Kolik emisí pochází z produkce cementu v Česku?

V roce 2018 vzniklo v České republice kvůli produkci cementu celkem asi 3,8 miliónů tun CO<sub>2</sub>, což je přibližně 2,7 % celkových emisí skleníkových plynů v ČR. To je srovnatelné s ročními emisemi středně velké uhelné elektrárny, a skoro třikrát víc než emise z letecké dopravy. Tyto emise se v emisním účetnictví řadí do dvou různých kategorií: emise z chemické reakce se započítávají jako **průmyslové procesy**, zatímco emise spojené se zahříváním jsou zařazeny v kategorii **spalování v průmyslu**.

{% include figure.html
    name="emise-cr.svg"
    alt="V roce 2018 se ve světě vyrobily asi 4 miliardy tun cementu."
%}

## Je možné emise z výroby cementu snížit?

Ke snížení by samozřejmě nejvíce přispěl pokles spotřeby cementu, tedy méně staveb z betonu. Dlouhodobé scénáře vývoje však očekávají, že poptávka po cementu ve světě naroste o 12–23 % do roku 2050, zejména v důsledku rozvoje zemí jako Indie, Indonésie či Brazílie. Na druhou stranu, pro naplnění _Pařížské dohody_ a omezení oteplování na 2 °C musejí emise z výroby cementu klesnout do roku 2050 asi o čtvrtinu. Je tedy možné snížit celkové emise z výroby, i když se bude zvyšovat objem jeho výroby? Lze uvažovat o kombinaci několika přístupů:

1. Zvýšení efektivity spalování v pecích.
2. Použití alternativních paliv – vzhledem k vysoké teplotě nelze k zahřívání použít elektřinu, přichází v úvahu vodík nebo syntetická paliva z biomasy. V této oblasti můžeme v následujícím desetiletí čekat velký pokrok, ale není jasné, jak rychle bude použití alternativních paliv škálovatelné.
3. Snížení množství CaO v cementu a jeho nahrazení jinými sloučeninami – i tento přístup je oblastí vývoje a experimentování. Nemůžeme ale očekávat velké snížení emisní intenzity výroby, protože je potřeba zachovat materiálové vlastnosti betonu.
4. Zachycování uhlíku (CCS, _carbon capture and storage_) při výrobě cementu – do technologie zachycování uhlíku se vkládají velké naděje a už existují testovací projekty. Není ale zatím jasné, jak drahé a škálovatelné řešení to bude, a odborníci se navíc v hodnocení potenciálu CCS velmi rozcházejí.

Výroba cementu se proto řadí k průmyslovým procesům, jejichž emise sice lze snížit, ale mnohem obtížněji než například v energetice. Proto také scénáře dekarbonizace ekonomiky, např. [McKinsey: Net-zero Europe](https://www.mckinsey.com/business-functions/sustainability/our-insights/how-the-european-union-could-achieve-net-zero-emissions-at-net-zero-cost), očekávají, že výroba cementu bude dekarbonizována jako jeden z posledních sektorů ekonomiky.

## Zdroje

* Carbon Brief: [Q&A: Why cement emissions matter for climate change](https://www.carbonbrief.org/qa-why-cement-emissions-matter-for-climate-change)
* [Materiály k přednášce o betonu](http://homel.vsb.cz/~khe0007/Predmety/Stavebni%20hmoty/Prednaska_c.6.pdf), VŠB – Technická univerzita Ostrava
* Robbie M. Andrew: [Global CO<sub>2</sub> emissions from cement production](https://essd.copernicus.org/articles/10/195/2018/essd-10-195-2018.pdf)
* Mezinárodní energetická agentura: [Cement](https://www.iea.org/energy-system/industry/cement)
