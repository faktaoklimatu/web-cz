---
layout:      explainer
title:       "Jak poznat kvalitní uhlíkový offset?"
slug:        "uhlikove-offsety-otazky"
series-id:   "serie-uhlikove-offsety"
series-order: "III"
published:   2024-01-11
authors:
  - ids: ["andy-snovakova", "ondras-pribyla"]
  - id: "jirka-lnenicka"
    minor-role: "editace"
  - id: "marcel-otruba"
    minor-role: "ilustrace"
  - name: "Jana Smolíková"
    affiliation: CI2
    minor-role: "konzultace"
weight:      74
tags-scopes: [ svet ]
tags-topics: [ priroda ]
cover-source-author:      "Dan Meyers"
cover-source-text:        "Prales"
cover-source-license:     "Unsplash licence"
cover-source-license-url: "https://unsplash.com/license"
cover-source-url:         "https://unsplash.com/photos/green-leafed-trees-ylJtKpTYjn4?utm_content=creditShareLink&utm_medium=referral&utm_source=unsplash"
perex: |
  Perex
---

{% include series-box.html series-id=page.series-id selected=page.slug %}

**Offsetové projekty**, pomocí kterých státy, firmy nebo jednotlivci chtějí snížit svou uhlíkovou stopu, **se mohou významně lišit svou kvalitou, a tedy i výsledným efektem**. Jeden zakoupený uhlíkový offset (kredit) by měl odpovídat jedné tuně emisí CO<sub>2</sub> – ale je skutečně danou aktivitou či projektem kompenzována celá tuna? Podle čeho a jak posoudit, že jde o kvalitní uhlíkový offset? Zde je několik otázek, které by si měl kupující vždy položit:

- Má offsetový projekt skutečně slíbený efekt?
- Je jeho efekt dlouhodobý?
- Za jak dlouho tento efekt nastane?
- Co je přidanou hodnotou projektu?
- Má projekt další pozitivní přínosy?
- Nemá negativní dopad?


Následující text se každé z těchto otázek věnuje podrobněji.

## Má uhlíkový offset slíbený efekt?

To je důležitá metodologická otázka: jak tento efekt vlastně odhadovat a měřit? Posouzení efektu offsetových projektů může být založeno na přesných **datech získaných z měření** po uskutečnění opatření nebo na **odhadu budoucích účinků opatření**. V obou případech nicméně může docházet ke zkreslení. 

- Příkladem offsetového opatření, u něhož je **měření efektu založeno na získaných datech**, je ukládání uhlíku do půdy (např. pomocí postupů regenerativního zemědělství). Zde může být výsledek měření zkreslený např. v důsledku výběru místa, kde je vzorek půdy odebrán – jestliže se do vzorku dostane kousek odumřelého kořene rostliny, bude v něm naměřené množství organické hmoty, tedy i uhlíku, přirozeně vyšší. Vliv ale mohou mít i další faktory: roční období a s tím související proměnlivost teplot nebo množství srážek. 

- Příkladem opatření, kdy je **množství sekvestrovaného uhlíku odhadováno dopředu**, je ochrana před odlesňováním (deforestací). Kolik uhlíku bude v rámci takového projektu sekvestrováno (a tedy i kolik kreditů je možné prodat), se odhaduje na základě otázky: Co by se stalo, kdyby k zavedení opatření nedošlo? Kolik hektarů lesa by bylo vykáceno? A o jaké druhy stromů by šlo? U takových projektů bývá problémem časté nadhodnocení efektu ochrany lesa, například nadhodnocení velikosti území, kterému hrozí vykácení. Výsledkem je pak vznik offsetů, které byly prodány, ale neměly žádný efekt. 

Ve světě dnes **většinu projektů s uhlíkovými offsety tvoří ty, které množství uloženého uhlíku pouze odhadují** (v roce 2023 to bylo 90 %[^carbon-direct-2023]). Použití vhodné a přesné metodologie je proto naprosto klíčové. Je třeba se ptát: je použitá metoda vhodná? Lze ji ověřit a opakovat? Je sekvestrováno skutečně tolik uhlíku, kolik projekt slibuje? Není jeho efekt nadhodnocený?

## Je efekt offsetového projektu dlouhodobý?
Je účinek dané aktivity či projektu jistý a trvalý, nebo existuje riziko, že časem zeslábne, případně se zcela vytratí? Může se například stát, že farmář využívající postupy regenerativního zemědělství[^rodale-institure] se rozhodne pole prodat a někdo na něm začne hospodařit konvenčně, nebo může dojít k tomu, že les zachvátí požár[^pozary-USA]. Co potom? Uhlíkové kredity ztratí svou účinnost a uložený uhlík se uvolní zpět do atmosféry. U krátkodobých projektů (byť kvalitních) proto není kompenzace uhlíkové stopy jednorázová záležitost – emise jsou tímto způsobem kompenzovány jen na určitou dobu a poté je nutné je kompenzovat znovu. 

{% include expander-figure.html
    name="offsety-kratkodobe_dlouhodobe"
    class="contrast-figure"
    label="Kontext: Příklady krátkodobých a dlouhodobých projektů"
    content="
**Krátkodobé projekty**
Sem patří například zemědělské projekty, které zvyšují množství uhlíku v půdě díky změně ve způsobu hospodaření (třeba přechod na tzv. regenerativní zemědělství). Zemědělec se však může časem rozhodnout pro návrat k předchozímu způsobu hospodaření, při němž se uhlík z půdy uvolňuje, nebo prodat půdu někomu, kdo na ní bude hospodařit jinak. Uhlíkové kredity tím ztratí svou účinnost. Podobné je to u offsetových projektů zaměřených na výsadbu stromů: les může být významně poškozen požárem, větrem či jinými faktory, včetně aktivity člověka. Sekvestrovaný uhlík se pak uvolní zpět do atmosféry.

**Dlouhodobé projekty**
K nim se řadí offsetové projekty, jež ukládají uhlík na velmi dlouhé období (např. 1000 let) a riziko neočekávaného uvolnění uhlíku je u nich nízké. Na rozdíl od krátkodobých projektů, kde jde obvykle o využití přírodních procesů, dlouhodobé projekty využívají technologická řešení. I ta se nicméně mohou přírodními procesy inspirovat. Příkladem může být metoda zesíleného zvětrávání (angl. enhanced weathering) a mineralizace, která vychází z běžně probíhajících přírodních procesů, při nichž se uhlík na dlouhou dobu stává součástí stabilních chemických vazeb. K dalším technologickým řešením patří například zařízení na zachytávaní a ukládání uhlíku instalovaná na továrnách či elektrárnách spalujících fosilní paliva (CCS) nebo technologie Direct Air Capture (DAC). 
"
%}

## Za jak dlouho tento efekt nastane?
Slibovaného efektu offsetového projektu není dosaženo hned, ale zpravidla až za dlouhou dobu. Jako příklad se dají zmínit projekty zaměřené na výsadbu stromů: ty svou biomasu nabírají teprve s léty, a jejich schopnost ukládat v biomase uhlík se tedy zvyšuje postupně. Také jejich kořenový systém se rozrůstá pozvolna. Malé sazeničky stromků velkou sekvestrační kapacitu nemají. Aby tedy takový offsetový projekt skutečně naplnil slíbený efekt, musí stromy žít a růst **alespoň několik desítek let**[^moomaw2019]. 

Podobné je to v případě zabudovávání uhlíku do půdy pomocí fotosyntézy a aktivity půdních mikroorganismů. Množství uhlíku v půdě nestoupne ihned po zavedení vhodných postupů (jako je například výsev meziplodin či omezení orby v případě půdy využívané k pěstování plodin). Na vybudování (eko)systému pohlcujícího uhlík potřebuje půda minimálně **několik let**: vhodná půdní struktura se vytváří postupně a také bakterie, houby, roztoči, žížaly a další organismy žijící v půdě potřebují k dostatečnému rozmnožení čas[^miko2019]. 

## Co je přidanou hodnotou projektu?
Je opravdu nutné financovat tento projekt, nebo by stejný či podobný efekt nastal i bez jeho finanční podpory? Co projekt přináší navíc oproti situaci, kdy k jeho realizaci nedojde?

Podobně jako nikdo neplatí za to, že každé ráno vyjde slunce, protože k tomu dojde v každém případě, i u offsetového projektu je vždy třeba se ptát, zda jeho financování není zbytečné – jestliže k žádné další sekvestraci uhlíku už díky němu nedochází. Přidaná hodnota takového projektu je pak nulová.  

V souvislosti s **přidanou hodnotou projektu (adicionalitou)** je vhodné si položit tyto tři otázky:

**Nejde o již dlouho fungující projekt, jehož pokračování na prodeji kreditů nijak nezávisí?**
{% include expander-figure.html
    name="offsety-kratkodobe_dlouhodobe"
    class="contrast-figure"
    label="Příklad: Farmář využívající praktiky regenerativního zemědělství"
    content="
Farmář na svém pozemku už několik let využívá principy regenerativního zemědělství. Uvědomí si, že tím přispívá ke snižování koncentrace skleníkových plynů v atmosféře, a rozhodne se, že začne prodávat uhlíkové kredity. Takový projekt se na odstraňování uhlíku z atmosféry nepochybně podílí, nicméně až dosud fungoval i bez financování z prodeje offsetů, a ani jeho pokračování tedy na této podpoře nezávisí. Prodej offsetů v tomto případě nic dalšího nepřinese.
"
%}
**Není dané opatření už vyžadováno platnou legislativou?**
{% include expander-figure.html
    name="offsety-kratkodobe_dlouhodobe"
    class="contrast-figure"
    label="Příklad: Obnova lesů v Česku"
    content="
Někdo se v Česku rozhodne, že na pozemku určeném k plnění funkce lesa vysází stromy. Obnova lesa je ovšem povinností vlastníka pozemku, jež vyplývá z českého lesního zákona – prodej uhlíkových offsetů tedy žádnou další redukci skleníkových plynů nepřináší. Stromy by byly vysazeny v každém případě.
"
%}
**Není stejný efekt financován opakovaně či z více různých zdrojů?**
{% include expander-figure.html
    name="offsety-kratkodobe_dlouhodobe"
    class="contrast-figure"
    label="Příklad: Ochrana mokřadního biotopu"
    content="
Cílem offsetového projektu je obnova mokřadního biotopu (kvůli ochraně vzácných druhů mechorostů), která je financována z projektu místního ochranářského spolku. Je-li projekt dostatečně financován z jiných zdrojů, prodej uhlíkových kreditů už další redukci emisí skleníkových plynů nepřináší.
"
%}

## Má projekt další pozitivní přínosy?
Kromě ukládání uhlíku mohou mít kvalitní offsetové projekty i další přínosy, třeba pro místní ekosystém nebo pro příjemnější pobyt v krajině. Aleje (zejména pokud jde o druhy stromů, které zde přirozeně rostou) podporují **biodiverzitu**, hnízdí v nich ptáci a poskytují stín. Druhově a věkově pestré lesy jsou pro biodiverzitu také příznivé, navíc regulují klima v dané oblasti a napomáhají zádrži vody v krajině. Postupy regenerativního zemědělství zase zlepšují půdní strukturu a **schopnost půdy zadržovat vodu**. Všechny tyto přínosy jsou hodnotné samy o sobě, zároveň však často i pomáhají přírodě adaptovat se na probíhající změny klimatu. Jejich podpora se tedy týká jak mitigace, tak adaptace. 

## Nemá offsetový projekt negativní dopad?
Na každý projekt je zároveň důležité se dívat i v širším kontextu, tedy i na jeho další environmentální a sociální dopady. Neochudí například intenzivní výsadba jednoho druhu stromů lokalitu s cennou biodiverzitou? (Offsetové projekty se často zaměřují hlavně na počet vysazených stromů, další parametry jako druhovou pestrost či vhodnost stanoviště už nezohledňují.) Neovlivní rozsáhlé zalesňování negativně charakter srážek v dané oblasti?[^nature] Nezasáhne realizace projektu do života původních obyvatel a komunit (týká se např. Afriky, Střední a Jižní Ameriky)?  

## Zdroje a poznámky
[^carbon-direct-2023]: Data vycházejí z dokumentu [The State of the Voluntary Carbon Market](https://www.carbon-direct.com/research-and-reports/state-of-the-voluntary-carbon-market) od Carbon Direct.
[^rodale-institure]:Principy regenerativního zemědělství představuje například [publikace od Rodale Institute](https://rodaleinstitute.org/wp-content/uploads/rodale-white-paper.pdf).
[^pozary-USA]:[Požáry v USA v létě 2021](https://www.independent.co.uk/climate-change/news/carbon-offsets-microsoft-bp-forests-wildfires-b1897012.html) zničily části offsetových lesních projektů, jejichž prostřednictvím v té době kompenzovaly své emise firmy jako Microsoft či BP (British Petroleum).
[^beerling2018]:BEERLING, David J., LEAKE, Jonathan R., LONG, Stephen P., SCHOLES, Julie D., TON, Jurriaan, NELSON, Paul N., BIRD, Michael, KANTZAS, Euripides, TAYLOR, Lyla L., SARKAR, Binoy, KELLAND, Mike, DELUCIA, Evan, KANTOLA, Ilsa, MÜLLER, Christoph, RAU, Greg a HANSEN, James, 2018. Farming with crops and rocks to address global climate, food and soil security. Nature Plants. 19. únor 2018. Vol. 4, no. 3, str. 138–147. DOI [10.1038/s41477-018-0108-y](https://www.nature.com/articles/s41477-018-0108-y). 
[^moomaw2019]: V tomto případě je mnohdy lepším řešením ochrana stávajících, vzrostlých lesů než další zalesňování. Viz MOOMAW, William, MASINO, Susan a FAISON, Edward, 2019. Intact Forests in the United States: Proforestation Mitigates Climate Change and Serves the Greatest Good. Frontiers in Forests and Global Change. Vol. 2, s. 27. DOI [10.3389/ffgc.2019.00027](https://www.researchgate.net/publication/334749575_Intact_Forests_in_the_United_States_Proforestation_Mitigates_Climate_Change_and_Serves_the_Greatest_Good). 
[^miko2019]: Více o životě v půdě v MIKO A KOL., Ladislav, 2019. Život v půdě – Příručka pro začínající půdní biology. Brno: Lipka. ISBN 978-80-88212-17-1. 
[^nature]:[Studie v časopise Nature](https://www.nature.com/articles/s41561-022-00935-0) ukazuje, jak nepromyšlené sázení stromů ve velkém může proměnit dostupnost vody v regionech, včetně těch, které mají problémy s dostatkem vody již dnes. 

