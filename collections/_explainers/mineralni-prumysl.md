---
layout:      explainer
title:       "Jak dekarbonizovat výrobu cementu, vápna a skla?"
slug:        "mineralni-prumysl"
published:   2023-07-20
authors:
  - id: "adam-bilek"
  - id: "jirka-lnenicka"
    minor-role: "editace"
  - name: "Oldřich Sklenář"
    affiliation: Asociace pro mezinárodní otázky
    minor-role: "konzultace"

weight:      74
tags-scopes: [  ]
tags-topics: [  ]
cover-source-author:        "Bjonsson"
cover-source-text:          "Pixabay"
cover-source-license:       "Pixabay License"
cover-source-license-url:   "https://pixabay.com/service/license-summary/"
cover-source-url:           "https://pixabay.com/photos/kalkgrav-quarry-nature-sky-5163047/"
perex:       "Cement, vápno a sklo. Tři hlavní produkty emisně náročného sektoru – tzv. minerálního průmyslu. Jeho dekarbonizace nebude snadná, protože nestačí pouze nahradit fosilní paliva při spalování, velká část emisí vzniká také při chemických reakcích během výroby, zejména u cementu a vápna. Potřebné technologie jakými je například zachytávání CO<sub>2</sub> či zelený vodík, bude ale nutné dál rozvíjet a vybudovat pro ně veškerou nutnou infrastrukturu."
---

{% include preview-box.html
    title="Jaké jsou technologie dekarbonizace průmyslu?"
    text="Detailnější pohled na technologie dekarbonizace průmyslu výrobu můžete najít v našem explaineru."
    slug="technologie-dekarbonizace-prumyslu"
%}

Bez cementu, vápna a skla se společnost neobejde a světová poptávka po těchto produktech bude v následujících letech nejspíše růst. V krátkodobém horizontu sice lze v tomto odvětví dosáhnout částečného snížení emisí metodami, které jsou dostupné už dnes (například zvyšováním efektivity pomocí energetických úspor), ale k dosažení uhlíkové neutrality bude nutné vyřešit také již zmíněné emise z chemických reakcí prostřednictvím zachytávání CO<sub>2</sub>.

*Následující text představuje různé scénáře dekarbonizace minerálního průmyslu a opírá se o studie průmyslových asociací či konzultačních firem. Nepopisuje jedinou možnou cestu, neboť přesné poměry použitých technologií budou záviset na budoucím vědeckém vývoji, ekonomické situaci i regionálních rozdílech. Spíše ukazuje, u kterých technologií je už dnes zjevné, že budou hrát při dekarbonizaci hlavní úlohu, a které naopak budou spíše vedlejší.*
{: .longread-small}

## Cement

Cement je klíčovou příměsí betonu, což je hned po vodě druhá nejvíce spotřebovávaná látka na světě.[^wef] Na každého obyvatele planety připadá spotřeba zhruba půl tuny cementu ročně.[^pultuna] Přibližně polovina veškerého cementu se používá na výstavbu budov, zbytek je potřeba na různé druhy infrastruktury, např. silnice, železnice či energetická zařízení jako třeba elektrárny.[^infrastruktura]

Při produkci cementu **vzniká 60 % emisí CO<sub>2</sub> při chemické reakci**, která se nazývá kalcinace. Působením tepla se vápenec rozkládá na oxid vápenatý a oxid uhličitý. **Zbylých 40 % emisí připadá na teplo potřebné při výrobě.**[^wef]

{% include figure.html
    name="vzorec.svg"
    alt="CaCO3 + teplo ⟶ CaO + CO2"
%}

Na tunu cementu vzniká průměrně 0,6 tun CO<sub>2</sub>.[^cementintenzita] Emisní intenzita cementu závisí také na jeho druhu.

Vzhledem k postupující urbanizaci a s ní související výstavbě není výrazné snížení poptávky po cementu do budoucna pravděpodobné. Naopak – McKinsey předpokládá do roku 2050 navýšení výroby cementu o 6 % a Světové ekonomické fórum až o 45 %.[^cementpoptavka] Vzhledem k důležitosti cementu a jeho emisní náročnosti se tento sektor řadí mezi nejvíce emisně náročné průmysly a cementárny patří mezi [největší emitenty i v České republice](/infografiky/nejvetsi-emitenti-cr).

### Zachytávání CO<sub>2</sub>

U dekarbonizace výroby cementu hraje zachytávání CO<sub>2</sub> pomocí technologie [CCS](/studie/2022-reserse-ccs) a jeho následné uložení či využití hlavní roli.[^cementcenazachyceni] Zařízení na CCS dovede zachytit 90-95[^ccsintenzita] procent emisí dané cementáry a jedná se tak o hlavní technologii dekarbonizace cementu, bez které se uhlíkové neutralitě nelze přiblížit. Většina zachyceného CO<sub>2</sub> by byla uložena v podzemních geologických formacích, ale část lze uložit i v samotném betonu, např. formou přimíchání nebo v rámci procesu vytvrzování. Takto přidaný oxid uhličitý mineralizuje do podoby stabilních uhličitanů a je díky tomu zadržen na dlouhou dobu. Podobné postupy však ovlivňují výsledné vlastnosti betonu, a zdaleka je tak není možné uplatnit vždy a všude.

V roce 2050 může technologie CCS či beton vytvrzený uhlíkem představovat přibližně polovinu snížení emisí ve srovnání s emisemi z cementu, který se vyrábí dnes.[^mckinsey] Z ekonomických důvodů CCS nebude tvořit jediné řešení a ke snížení emisí dojde i jinými způsoby. Míra využívání CCS bude závislá zejména na ceně oproti jiným dekarbonizačním technologiím a rozvoji infrastruktury, kde se můžou vyskytovat regionální rozdíly.

### Vedlejší metody

Přestože každá z dalších možností už je jednotlivě méně efektivní, v součtu mohou všechny redukovat emise významně. 

* Alternativní paliva s nižší uhlíkovou stopou – Zde se jedná zejména odpad a biomasu (zhruba 10% snížení emisí). [^cementpaliva] 

* Zvyšování energetické efektivity výroby - V minulosti již probíhala, ale stále existuje potenciál dalších úspor(až o 7 % méně skleníkových plynů).[^mckinsey] 

* Nahrazování slínku - Jeho částečná substituce struskou, uhelným popílkem, dřevěným popelem či pucolánem[^pucolan] může kromě snížení emisí CO<sub>2</sub> o dalších 7 % přinést také finanční úspory.[^cementsubstituce]

* Recyklace betonu - V současné době není v recyklace betonu příliš běžná. Jejímu širšímu využití by napomohly změny některých principů při stavbě i navrhování staveb, které by zároveň vedly k nižší spotřebě zdrojů. Kromě toho lze recyklovat i hotový beton, zatím tomu ale často bránila nejistota v kvalitě a vlastnostech recyklovaného materiálu. I na využívání recyklovaného betonu nicméně v současnosti už vznikají studie.

{% include preview-box.html
    title="Jakou roli hrají emise CO₂ z výroby cementu v klimatické změně?"
    text="Detailnější pohled na dekarbonizaci cementu a dnešní výrobu najdete v samostatném explaineru."
    slug="emise-vyroba-cementu"
%}

* Nahrazení betonu - Lze méně stavět z betonu a místo toho používat napířklad dřevo. Velké rozšíření podobných trendů by do budoucna ovšem mohlo narážet na problémy s environmentálně udržitelnými dodávkami materiálu, přesto je potenciál úspory emisí spojený s novými směry ve stavebnictví (např. dřevostavby) stále značný.[^drevostavby]

* Alternativní úsporná řešení - Hovoří se například o 3D tisku budov, které zatím nelze aplikovat ve velkém měřítku. Jako schůdnější cesta se jeví využití menších modulárních jednotek, které byly předvyrobeny v továrnách. Ty by do stavebnictví přinesly větší efektivitu, a tedy opět ušetřily emise i finance. Ke snížení emisí může přispět i probíhající digitalizace stavebnictví (BIM) – díky lepšímu přehledu o celé stavbě bude vznikat méně odpadu a pravděpodobně bude potřeba i méně betonu. Podle odhadů společnosti McKinsey mohou zmíněné alternativní metody v kombinaci s recyklací a náhrazením betonu celkově snížit emise z cementářství o dalších 7 % či více (v závislosti na jejich rozvoji).[^mckinsey]

Výše popsaný scénář nicméně nepočítá s kompletní dekarbonizací do roku 2050 a očekává se, že emise se podaří snížit o téměř 75 %.[^netzero]

{% include figure.html
    name="chris-linnett-EeqxbxILScA-unsplash.jpg"
    alt="Cementárna v USA."
    caption="1 tuna cementu = cca 0,6 tuny CO<sub>2</sub>"
    source-text="Unsplash"
    source-url="https://unsplash.com/photos/EeqxbxILScA"
%}

## Vápno

Vápno nachází uplatnění v řadě průmyslů, stavebnictví, zemědělství, papírnictví, potravinářství nebo při čištění pitné vody. Největší množství (co se týče jednotlivého účelu) se pak využívá v ocelářském průmyslu, kde slouží při zpracování surového železa na ocel. Na každého obyvatele planety připadá v průměru 50 kilogramů vyrobeného vápna ročně[^vapnopocet].

**Dvě třetiny emisí vznikají u výroby vápna procesem kalcinace stejně jako u cementu** Tento proces přeměny v současnosti není možné přímo nahradit jiným, emisně méně náročným. **Zbývající třetina emisí připadá na spalování.**[^emisevapno]

Při výrobě tuny vápna vzniká 0,75 tun emisí CO<sub>2</sub>.[^vapnointenzita]

Podobně jako u cementu nelze ani u vápna do budoucna očekávat pokles spotřeby. Především pak kvůli zmíněné oceli, na jejíž výrobě se vápno podílí a jejíž využití má do budoucna stále růst. Situaci navíc komplikuje fakt, že vápno je při produkci oceli potřeba vždy: jak u konvenční, tak u alternativní výroby.

### Zachytávání CO<sub>2</sub>

Podobně jako u cementu představuje i zde CCS nejvýznamnější způsob snížení emisí. Pilotní projekty ukazují potenciál zadržet až 95 % celkových emisí CO<sub>2</sub> dané vápenky (tedy včetně emisí ze spalování).[^vapnozachyceni]

### Vedlejší metody

* Vodík - Lze využít jako palivo, které by znamenalo snížení emisí CO<sub>2</sub> až o třetinu.[^vapnopaliva] Dosažení minimálního znečištění ze spalování je ale podmíněno fungováním pecí výhradně na vodík a také dostupností nízkoemisního vodíku. Technologicky jednodušší variantou je spalování směsi vodíku a zemního plynu, snížení emisí však v takovém případě bude nižší.

{% include figure.html
    name="Lime_plant,_Wyoming.jpg"
    alt="Vápenka v USA."
    caption="1 tuna vápna = 0,75 tuny CO<sub>2</sub>."
    source-text="Wikimedia"
    source-url="https://commons.wikimedia.org/wiki/File:Lime_plant,_Wyoming.jpg"
%}

## Sklo

Se sklem se lze nejčastěji setkat ve formě obalů či oken a jedná se o materiál, který lidstvo vyrábí již tisíce let. Na každého obyvatele planety připadá v průměru 25 kilogramů vyrobeného skla ročně.[^spotrebasklo] 

U skla je hlavním zdrojem emisí **spalování, které produkuje 75–85 % emisí CO<sub>2</sub>. Zbylých 15–25 % připadá na chemické reakce.**[^britishglass] Především jde o reakce spojené se sklářskými surovinami. Jde například o rozklad uhličitanu sodného, který se používání ke snížení potřebné teploty tavení skla.

Při výrobě skla vzniká přibližně 0,5 tun emisí CO<sub>2</sub> na tunu skla.[^britishglass]

U skla nelze do budoucna očekávat úspory ve využití či jeho větší substituci. Zároveň představuje důležitý materiál v rámci transformace a dekarbonizace jiných oblastí. Izolační dvojskla a trojskla v oknech, stejně jako izolující skelná vata pomáhají se snížením tepelných ztrát budov. Sklo je také součástí solárních panelů, kde tvoří významnou část hmotnosti panelu, ale i spotřeby energie, která je k jeho výrobě potřeba. Sklo lze rovněž najít ve větrných turbínách v podobě skleněných vláken (ta se ostatně používají i v automobilovém průmyslu coby náhrada za těžší materiály).

### Elektrifikace

Podle scénáře od společnosti British Glass[^britishglass] by celkové emise snížila nejvíce (zhruba o polovinu)[^britishglass] částečná elektrifikace výroby, která by zmenšila podíl jiných paliv.[^mixelektriny] Částečná proto, že menší pece je sice už dnes možné stavět jako plně elektrifikované, ale kromě omezené produkce má jejich konstrukce další výrazné limity (např. v maximální dosažené teplotě). Nezanedbatelnou roli hrají i náklady na elektřinu, které by u větších provozů byly neúnosné.[^nakladyelektriny] V současných vysokokapacitních sklářských pecích se elektřina využívá jen v omezené míře. Teprve v budoucnu – díky novým designům hybridních pecí, které kombinují elektrifikaci a jiné palivo – by se mohl podíl elektřiny na celkové energii potřebné k tavení zvýšit na 20–80 %. [^hybridnipece] (Vyšší míra elektrifikace je teoreticky možná například u obalového skla[^obalovesklo], u energeticky náročnějšího plochého skla předpokládá British Glass, že bude technologicky velmi obtížné dosáhnout podílu elektřiny vyššího než 40 %).[^britishglass] Nicméně pokud by firmy využívaly vlastní solární energii, je tu i možnost finančních úspor.[^sklarnycr] Scénář zároveň počítá s dekarbonizací výroby elektřiny, která by dále snížila emise.

### Vedlejší metody

* Vodík - U skla bude důležitý také přechod na vodík, který nahradí zemní plyn jako palivo tam, kde elektrifikace nebude možná. Nahrazení zemního plynu vodíkem by mělo vést k 9% snížení emisí skleníkových plynů.[^britishglass]

* Recyklace - V EU se už v současnosti recykluje 76 % obalového skla.[^sklorecyklace] Stejně tak se už dnes při výrobě přidávají střepy ze sběrného skla, což podstatně redukuje současnou energetickou i emisní náročnost produkce. S výrazně vyšší cirkularitou se proto ve sklářství počítat nedá. Opatření podporující vyšší sběr a recyklaci mohou tomuto sektoru ubrat cca 3 % emisí skleníkových plynů.[^britishglass]

* Použití kalcinovaných a alternativních surovin - (ušetřilo by 2 % emisí CO<sub>2</sub>).[^britishglass]

* Zachytávání oxidu uhličitého - CCS se z ekonomických a technologických důvodů považuje za vhodné řešení pouze pro relativně velké pece, které navíc pracují s nižšími podíly střepů. Zavedení CCS by znamenalo o 7 % méně emisí oproti současnému stavu.[^britishglass]

{% include figure.html
    name="mael-balland-Tjo91_O8yMo-unsplash.jpg"
    alt="Sklárna."
    caption="1 tuna skla = cca 0,5 tuny CO<sub>2</sub>"
    source-text="Unsplash"
    source-url="https://unsplash.com/photos/Tjo91_O8yMo"
%}

## Poznámky a zdroje

[^cementcenazachyceni]: Na základě výpočtů [Mezinárodní energetické agentury](https://www.iea.org/commentaries/is-carbon-capture-too-expensive) se náklady na zachytávání CO<sub>2</sub> v případě výroby cementu pohybují v rozmezí 55–110 € (1.300–2.600 Kč) za zachycenou tunu CO<sub>2</sub>. Což je značná částka vzhledem k tomu, že na tunu cementu vzniká podle [Mezinárodní energetické agentury](https://www.iea.org/reports/cement) průměrně 0,59 tun CO<sub>2</sub> a tuna cementu [na trhu](https://www.daibau.cz/clanek/196/bily_cement) (bez CCS) dnes stojí přibližně 100–125 eur (2.400–3.000 Kč).
[^mckinsey]: [McKinsey&Company, 2020: Laying the foundation for zero-carbon cement](https://www.mckinsey.com/industries/chemicals/our-insights/laying-the-foundation-for-zero-carbon-cement).
[^cementpaliva]: Náhrada fosilních paliv biomasou či odpady je ovšem pouze částečné řešení. Při významném přechodu na biomasu by mohl vzniknout problém s jejím nedostatkem. Navíc výsledné snížení emisí by stejně nebylo dostatečné a existuje i určitá míra nejistoty ohledně efektivity těchto kroků.
[^cementsubstituce]: Ve scénáři dekarbonizace od [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement) je nahrazování slínku popisováno jako efektivní cesta dekarbonizace, může nicméně v budoucnu narážet na nedostatek materiálu. Například u uhelného popílku může dojít ke snížení dostupnosti v důsledku dekarbonizace energetiky a výroby oceli. Ty jsou dnes zdrojem tohoto materiálu.
[^cementpoptavka]: [McKinsey&Company, 2020: Laying the foundation for zero-carbon cement](https://www.mckinsey.com/industries/chemicals/our-insights/laying-the-foundation-for-zero-carbon-cement), [World Economic Forum, 2022: Net Zero Industry Tracker 2022 Edition](https://www3.weforum.org/docs/WEF_NetZero_Industry_Tracker_2022_Edition.pdf).
[^vapnozachyceni]: CCS projekty jsou aktuálně v pilotní fázi například ve vápence firmy [Lhoist](https://www.cemnet.com/News/story/172677/decarbonisation-in-the-lime-sector.html).
[^vapnopaliva]: [Cemnet, 2022: Decarbonization in the Lime Sector](https://www.cemnet.com/News/story/172677/decarbonisation-in-the-lime-sector.html).
[^britishglass]: Čísla vycházejí z podmínek britského sklářského průmyslu. Návrhy na dekarbonizaci skla ze scénáře od společnosti [British Glass](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) se ale dají aplikovat i obecněji.
[^mixelektriny]: Účinnost tohoto kroku ovšem vychází ze současné podoby energetického mixu ve Velké Británii. V budoucnu (a také v jiných částech světa) bude záležet na tom, do jaké míry se podaří dekarbonizovat výrobu elektřiny.
[^nakladyelektriny]: Podle sklářské firmy [Mo-Sci](https://mo-sci.com/electric-furnaces-future-glass-manufacturing/) záleží mimo jiné i na poměru ceny elektřiny a zemního plynu. Elektrické pece mají zároveň menší životnost než tradiční pece využívající zemní plyn.
[^hybridnipece]: Podle [British Glass](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) je výhodou hybridních pecí případná možnost upravovat podíly zemního plynu a elektřiny v závislosti na tom, jak jsou oba zdroje výhodné. S postupujícím časem mohou výrobci zvyšovat podíl elektřiny.
[^obalovesklo]: V odvětví obalového skla by hybridní kyslíkopalivová pec měla teoreticky fungovat na elektřinu až z 80 %. V současnosti je ale takováto pec (aby obstála ve velkém průmyslovém měřítku) teprve ve vývoji dle [British Glass](https://www.britglass.org.uk/news-comment/container-glass-reduce-co2-50).
[^sklorecyklace]: [Statista, 2023: Recycling rate of glass packaging in the European Union (EU-27) from 2005 to 2020 ](https://www.statista.com/statistics/1258851/glass-recycling-rate-in-europe/).
[^britishglass]: [British Glass, 2019: *Glass Sector Net Zero Strategy 2050*](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^pultuna]: [International Energy Agency, 2020: Energy Technology Perspectives](https://iea.blob.core.windows.net/assets/7f8aed40-89af-4348-be19-c8a67df0b9ea/Energy_Technology_Perspectives_2020_PDF.pdf).
[^infrastruktura]: Rostoucí spotřebu ovlivňuje dle [Mezinárodní energetické agentury](https://iea.blob.core.windows.net/assets/7f8aed40-89af-4348-be19-c8a67df0b9ea/Energy_Technology_Perspectives_2020_PDF.pdf) právě role cementu jako základního stavebního materiálu. I v rámci energetické transformace může být poptávka po cementu vyšší, například ve formě železobetonových základů větrných turbín. 
[^wef]: [World Economic Forum, 2022: Net Zero Industry Tracker 2022 Edition](https://www3.weforum.org/docs/WEF_NetZero_Industry_Tracker_2022_Edition.pdf)
[^cementintenzita]: Aby byl naplněn scénář Net Zero Scenario [Mezinárodní energetické agentury](https://www.iea.org/reports/cement), musela by emisní intenzita cementu být v roce 2030 na úrovni 0,43 tun CO<sub>2</sub> na tunu vyrobeného cementu. V posledních letech ovšem lze pozorovat stoupající emisní intenzitu cementu: z 0,54 tun CO<sub>2</sub> na tunu vyrobeného cementu v roce 2015 na 0,59 tun CO<sub>2</sub> v roce 2021. Hlavním důvodem nárůstu emisní intenzity bylo dle [Mezinárodní energetické agentury](https://www.iea.org/reports/cement) zvýšení poměru slínku k cementu na 0,72:1.
[^emisevapno]: [HYCAP, 2022: This global first sees industrial lime produced with clean hydrogen in UK ](https://www.hycapgroup.com/this-global-first-sees-industrial-lime-produced-with-clean-hydrogen-in-uk/).
[^vapnointenzita]: [European Lime Association: A Competetive and Efficient Lime Industry](https://www.eula.eu/wp-content/uploads/2019/02/A-Competitive-and-Efficient-Lime-Industry-Summary_0.pdf).
[^pucolan]: [Pucolán](https://cs.wikipedia.org/wiki/Pucol%C3%A1n) je jemný písečný sopečný popel.
[^drevostavby]: [Oliver et al., 2014: Carbon, fossil fuel, and biodiversity mitigation with wood and forests.](https://www.tandfonline.com/doi/pdf/10.1080/10549811.2013.839386).
[^sklarnycr]: Částečná elektrifikace se prosadila i v některých českých sklárnách dle webu [E-Fotovoltaika](https://www.efotovoltaika.cz/tradicni-ceska-sklarna-zachranila-svou-existenci-a-vyrobu-diky-fotovoltaice-brutalni-zvyseni-ceny-za-plyn-vyresily-solary/), které tak díky vlastní instalaci solárních panelů dokázaly ušetřit, zejména během výrazného navýšení cen zemního plynu v roce 2022.
[^netzero]: 75% pokles emisí je součástí scénáře [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement), který by měl být vést (ve shodě s cílem Pařížské dohody) k udržení hranice oteplení na 1,5 °C (ve srovnání s globální teplotou před průmyslovou revolucí).
[^ccsintenzita]: Podle [MIT](https://climate.mit.edu/ask-mit/how-efficient-carbon-capture-and-storage) je možné teoreticky zachytit 99 % emisí, ale ekonomická a energetická náročnost procesu výrazně roste s každým dalším procentem zachyceného CO<sub>2</sub>.
[^spotrebasklo]: [International Commission on Glass, 2022: International Year of Glass](https://www.iyog2022.org/images/files/77-economicsiyog-200925.pdf).
[^vapnopocet]: [Statista, 2023: Lime production worldwide from 2010 to 2022](https://www.statista.com/statistics/1006040/production-of-lime-worldwide/)