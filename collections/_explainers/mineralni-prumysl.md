---
layout:      explainer
title:       "Jak dekarbonizovat minerální průmysl?"
slug:        "mineralni-prumysl"
published:   2023-06-26
authors:
  - id: "adam-bilek"
  - id: "jirka-lnenicka"
    minor-role: "editace"
  - name: "Oldřich Sklenář"
    affiliation: Asociace pro mezinárodní otázky
    minor-role: "konzultace"

weight:      74
tags-scopes: [  ]
tags-topics: [  ]
cover-source-author:        "Bjonsson"
cover-source-text:          "Pixabay"
cover-source-license:       "Pixabay License"
cover-source-license-url:   "https://pixabay.com/service/license-summary/"
cover-source-url:           "https://pixabay.com/photos/kalkgrav-quarry-nature-sky-5163047/"
perex:       "Jedním z emisně náročných průmyslových sektorů je takzvaný minerální průmysl. Jedná se o nekovové minerální výrobky, mezi které patří například cement, vápno či sklo. V tomto textu představíme základní scénáře dekarbonizace tohoto průmyslového segmentu při kterých se opíráme o studie průmyslových asociací či konzultačních firem."
---
## Cement

Cement je klíčovou příměsí betonu. Beton je dokonce druhou nejvíce spotřebovávanou látkou na světě po vodě.[^spotreba] Na každého obyvatele planety připadá spotřeba zhruba půl tuny cementu ročně.[^pultuna] Přibližně polovina cementu na světě se používá na výstavbu obytných a nebytových budov, zatímco zbytek připadá na budování různých typů infrastruktury, např. silnic, železnic a energetických zařízení.[^infrastruktura]

Při produkci cementu **vzniká 60 % emisí CO<sub>2</sub> při chemické reakci**, která se nazývá kalcinace. Působením tepla se vápenec rozkládá na oxid vápenatý a oxid uhličitý. **Zbylých 40 % emisí připadá na výrobu potřebného tepla.**[^emisecement]

Na tunu cementu vzniká průměrně 0,59 tun CO<sub>2</sub>.[^cementintenzita] Emisní intenzita cementu závisí také na jeho druhu.

Vzhledem k postupující urbanizaci a s ní související výstavbě není výrazné snížení poptávky po cementu pravděpodobné. Naopak – McKinsey předpokládá do roku 2050 navýšení výroby cementu o 6 % a zároveň dekarbonizace může zdražit cement až téměř o polovinu.[^cementzdrazeni] V posledních letech lze zároveň vidět stoupající emisní intenzitu cementu, z 0,54 tun CO<sub>2</sub> roku 2015 na 0,59 tun CO<sub>2</sub> na tunu vyrobeného cementu v roce 2021.[^cementstoupajiciintenzita] Vzhledem k důležitosti cementu a jeho emisní náročnosti se řadí mezi nejvíce emisně náročné průmysly a cementárny patří mezi [největší emitenty i v České republice](/infografiky/nejvetsi-emitenti-cr).

### Zachytávání CO<sub>2</sub>

U dekarbonizace cementu hraje zachytávání CO<sub>2</sub> a jeho následné uložení či využití hlavní roli.[^cementcenazachyceni] Většina CO<sub>2</sub> by bylo uloženo v podzemních geologických formacích, ale část zachyceného CO<sub>2</sub> lze i uložit v betonu, např. přimícháním nebo v rámci procesu vytvrzování. Takto přidaný CO<sub>2</sub> mineralizuje do podoby stabilních uhličitanů a je díky tomu zadržen na dlouhou dobu. Podobné postupy však ovlivňují výsledné vlastnosti betonu, a zdaleka je tak není možné uplatnit vždy a všude.

V roce 2050 může technologie CCS či beton vytvrzený uhlíkem představovat přibližně 45% snížení emisí ve srovnání s emisemi z cementu vyráběného dnes.[^cementsnizeni]

### Vedlejší metody

Každá z dalších možností už je jednotlivě méně efektivní, v součtu však přesto mohou emise redukovat významně. Pro dekarbonizaci výroby cementu lze využít alternativní paliva s nižší uhlíkovou stopou – zejména odpad a biomasu (zhruba 10% snížení emisí). [^cementpaliva] Dále je v cementářském průmyslu stále prostor pro zvyšování energetické efektivity výroby (až o 7 % méně skleníkových plynů).[^cementefektivita] Slibné je rovněž nahrazování slínku, který je při výrobě důležitým meziproduktem. Jeho částečná substituce struskou, uhelným popílkem, dřevěným popelem či pucolánem[^pucolan] může kromě snížení CO<sub>2</sub> o dalších 7 % přinést také finanční úspory.[^cementsubstituce]

Recyklace cementu není v současnosti příliš běžná. K jejímu širšímu využití by napomohly změny některých principů při stavbě i navrhování, které by zároveň vedly k nižší spotřebě zdrojů. Kromě toho lze recyklovat i hotový beton, zatím tomu ale často bránila nejistota v kvalitě a vlastnostech recyklovaného materiálu. I na širší využití recyklovaného betonu nicméně v současnosti už vznikají studie.

Další možností by byla částečná náhrada betonu jinou surovinou, například dřevem. Velké rozšíření podobných trendů by však do budoucna naráželo na problémy s environmentálně udržitelnými dodávkami materiálu. I tak je potenciál úspory emisí stále značný[^drevostavby].

Co se týče alternativních úsporných řešení, mluví se například o 3D tisku budov, ten ale zatím nelze aplikovat v masovém měřítku. Jako schůdnější cesta se jeví využití menších modulárních jednotek předpřipravených v továrnách, které by do stavebnictví přinesly větší efektivitu, a tedy opět ušetřily emise i finance. Snížení emisí může pomoct i probíhající digitalizace stavebnictví (BIM) – díky lepšímu přehledu o celé stavbě bude vznikat méně odpadu a pravděpodobně bude potřeba i méně betonu.[^cementuspora] Podle odhadů společnosti McKinsey mohou zmíněné alternativní metody a recyklace celkově snížit emise z cementářství o dalších 7 % či více v závislosti na jejich rozvoji.[^cementrecyklace]

Výše popsaný scénář zároveň nepočítá s kompletní dekarbonizací do roku 2050 a očekává se, že emise se podaří snížit o téměř 75 procent.[^netzero]

## Vápno

Vápno nachází uplatnění ve stavebnictví, zemědělství, papírnictví, potravinářství či při čištění pitné vody. Největší množství (co se týče jednotlivého účelu) pak využíváme v ocelářském průmyslu, kde slouží při zpracování surového železa na ocel.

**Dvě třetiny emisí vznikají při chemické reakci přeměny vápence na hašené vápno.** Tento proces přeměny v současnosti neumíme přímo nahradit jiným, který by byl emisně méně náročný. **Zbývající třetina emisí připadá na spalování.**[^emisevapno]

Na tunu vápna při procesu jeho výroby připadá 0,75 tun emisí CO<sub>2</sub>.[^vapnointenzita]

Podobně jako u cementu nemůžeme ani u vápna do budoucna očekávat pokles spotřeby. Jedná se totiž o klíčovou složku při výrobě oceli, jejíž využití má do budoucna stále růst. Situaci navíc komplikuje fakt, že vápno je při produkci oceli potřeba vždy: jak u konvenční, tak u alternativní výroby.

### Zachytávání CO<sub>2</sub>

Podobně jako u cementu představuje i zde CCS nejvýznamnější způsob snížení emisí. Pilotní projekty ukazují potenciál zadržet až 95 % celkových emisí CO<sub>2</sub> dané vápenky (tedy včetně emisí ze spalování).[^vapnozachyceni] Zároveň však může nasazení CCS výrobní cenu vápna až zdvojnásobit.[^vapnozdrazeni]

### Vedlejší metody

Významnou alternativou (či doplněním) může být využití nízkoemisního vodíku jako paliva, které by znamenalo snížení emisí CO<sub>2</sub> až o třetinu.[^vapnopaliva] Dosažení minimálního znečištění ze spalování je ale podmíněno fungováním pecí výhradně na vodík a také dostupností nízkoemisního vodíku. Technologicky jednodušší variantou je spalování směsi vodíku a zemního plynu, snížení emisí však v tom případě bude nižší.

## Sklo

Se sklem se setkáváme každý den a nejčastěji ve formě obalů či oken. Sklo se ovšem dá využít i v rámce dekarbonizace. Dvojitě či trojitě zasklená okna a izolující skelnou vatu potřebujeme pro snížení tepelných ztrát budov. Sklo je součástí solárních panelů kde tvoří výraznou část jeho hmotnosti a zároveň i podílu spotřebu energie při výrobě solárního panelu. Sklo najdeme i ve větrných turbínách v podobě skleněných vláken. Ta se používají rovněž v automobilovém průmyslu coby náhrada za těžší materiály.

U skla je hlavní zdroj emisí **spalování, které produkuje 75-85 % emisí CO<sub>2</sub>. Zbylých 15-25 % připadá na chemické reakce.**[^emisesklo] Zde se jedná o chemické procesy spojené se sklářskými surovinami jakým je například vápenec.

Při výrobě skla vzniká přibližně 0,5 tun CO<sub>2</sub> na tunu skla.[^sklointenzita]

U skla nelze očekávat úspory ve využití či jeho větší substituci. Jde zároveň o důležitý materiál v rámci transformace a dekarbonizace jiných oblastí.

### Elektrifikace

Podle scénáře od společnosti British Glass[^britishglass] by celkové emise snížila nejvíce (zhruba o polovinu)[^skloelektrifikace] částečná elektrifikace výroby, která by zmenšila podíl jiných paliv.[^mixelektriny] O částečné elektrifikaci mluvíme proto, že menší pece je sice už dnes možné stavět jako plně elektrifikované, ale kromě omezené produkce má jejich konstrukce další výrazné limity (např. v maximální dosažené teplotě). Nezanedbatelnou roli hrají i náklady na elektřinu, které by u větších provozů byly neúnosné.[^nakladyelektriny] V současných vysokokapacitních sklářských pecích se elektřina využívá jen v omezené míře. Teprve v budoucnu – díky novým designům hybridních pecí, které kombinují elektrifikaci a jiné palivo – by se mohl podíl elektřiny na celkové energii potřebné k tavení zvýšit na 20–80 %. [^hybridnipece] (Vyšší míra elektrifikace je teoreticky možná například u obalového skla[^obalovesklo], u energeticky náročnějšího plochého skla předpokládá British Glass, že bude technologicky velmi obtížné dosáhnout podílu elektřiny vyššího než 40 %).[^skloobtiznost] V případě, že by firmy užívaly vlastní solární energii se skýtá i možnost finančních úspor.[^sklarnycr]

### Vedlejší metody

U skla tedy bude důležitý přechod na vodík, který nahradí zemní plyn jako palivo tam, kde nebude elektrifikace možná. Nahrazení zemního plynu vodíkem by mělo vést k 9% snížení emisí skleníkových plynů.[^sklovodik]

Určitý omezený přínos může mít zvýšení recyklace, nicméně v EU se v současnosti už recykluje 76 % obalového skla.[^sklorecyklace] Také přidáváním střepů ze sběrného skla podstatně redukujeme energetickou i emisní náročnost výroby již dnes. S výrazně vyšší cirkularitou proto ve sklářství počítat nemůžeme. Opatření podporující vyšší sběr a recyklaci mohou tomuto sektoru ubrat cca 3 % emisí skleníkových plynů.[^sklosber]

Spíše doplňkovou možností je pak použití kalcinovaných a alternativních surovin (ušetřilo by 2 % emisí CO<sub>2</sub>).[^sklosuroviny]

Co se týče zachytávání oxidu uhličitého, CCS se z ekonomických a technologických důvodů považuje za vhodné řešení pouze pro relativně velké pece, které navíc pracují s nižšími podíly střepů. Jeho zavedení by znamenalo o 7 % méně emisí oproti současnému stavu.[^skloccs]

## Poznámky a zdroje

[^cementcenazachyceni]: Na základě výpočtů [Mezinárodní energetické agentury](https://www.iea.org/commentaries/is-carbon-capture-too-expensive) se náklady na zachytávání CO<sub>2</sub> v případě výroby cementu pohybují v rozmezí 55-110 eur (1300-2600 českých korun) za zachycenou tunu CO<sub>2</sub>. Což je značná částka vzhledem k tomu, že na tunu cementu vzniká podle [Mezinárodní energetické agentury](https://www.iea.org/reports/cement) průměrně 0.59 tun CO<sub>2</sub> a tuna cementu [na trhu](https://www.daibau.cz/clanek/196/bily_cement) stojí (bez CCS) přibližně 100-125 eur (2400-3000 českých korun).
[^cementsnizeni]: Ve scénáři dekarbonizace od [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement) je tak CCS hlavní metodou dekarbonizace cementu.
[^cementpaliva]: Náhrada fosilních paliv biomasou či odpady je ovšem pouze částečné řešení. Při masovém přechodu na biomasu by mohl být problém s jejím nedostatkem. Snížení emisí zároveň není dostatečné a existuje určitá míra nejistoty ohledně efektivity těchto kroků.
[^cementefektivita]: Podle [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement) potenciál snížení emisív důsledku zvýšení efektivity je tlumen tím, že v minulosti již ke zvyšování efektivity docházelo.
[^cementsubstituce]: Ve scénáři dekarbonizace od [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement) je nahrazování slínku efektivní cestou dekarbonizace, ovšem také může narážet na nedostatek materiálu v budoucnu. Například u uhelného popílku může dojít ke snížení dostupnosti v rámci dekarbonizace energetiky a výroby oceli, které dnes tvoří zdroje tohoto materiálu.
[^cementuspora]: [Digitalizace stavebnictví](https://www.process-worldwide.com/bim-technology-delivers-a-green-and-smart-cement-factory-a-1103563/) má zároveň potenciál i vést k finančím úsporám a celkově větší efektivitě stavby.
[^cementrecyklace]: Ve scénáři dekarbonizace od [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement) mohou tyto alternativní přístupy hrát velkou roli při dekarbonizaci výroby cementu. Panuje ovšem větší míra nejistoty ohledně výsledného vlivu na snížení emisí.
[^cementzdrazeni]: Ve výši ceny za zelený cement se očekávají ovšem regionální rozdíly dle [McKinsey](https://www.mckinsey.com/capabilities/sustainability/our-insights/Spotting-green-business-opportunities-in-a-surging-net-zero-world/transition-to-net-zero/cement).
[^vapnozachyceni]: CCS projekty v sektoru vápna jsou aktuálně v pilotní fázi například ve vápence firmy [Lhoist](https://www.cemnet.com/News/story/172677/decarbonisation-in-the-lime-sector.html).
[^vapnozdrazeni]: Dle [European Lime Association](https://www.worldcement.com/special-reports/06012015/a-competitive-and-efficient-lime-industry-part-three-86/) je tak CCS závislé na ceně elektřiny.
[^vapnopaliva]: [Vápenářské asociace a podniky](https://www.cemnet.com/News/story/172677/decarbonisation-in-the-lime-sector.html) tak zkoumají možnost přimíchání nízkoemisního vodíku s aktuálně používaným zemním plynem v rámci spalování a možnost používání pouze vodíku.
[^britishglass]: Následující čísla vycházejí z podmínek britského sklářského průmyslu. Návrhy na dekarbonizaci skla ze scénáře od společnosti [British Glass](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) se ale dají aplikovat obecněji.
[^skloelektrifikace]: Podle [British Glass](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) se tak jedná o hlavní nástroj dekarbonizace sklářského průmyslu.
[^mixelektriny]: Účinnost tohoto kroku ovšem vychází ze současné podoby energetického mixu ve Velké Británii. V budoucnu (a také v jiných částech světa) bude záležet na tom, do jaké míry se podaří dekarbonizovat výrobu elektřiny.
[^nakladyelektriny]: Podle sklářské firmy [Mo-Sci](https://mo-sci.com/electric-furnaces-future-glass-manufacturing/) záleží mimo jiné i na poměru ceny elektřiny a zemního plynu. Elektrické pece mají zároveň menší životnost než tradiční pece využívající zemní plyn.
[^hybridnipece]: Podle [British Glass](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) výhodou hybridních pecí je případná možnost upravovat podíly zemního plynu a elektřiny v závislosti na tom jak jsou výhodné, s postupujícím časem mohou výrobci zvyšovat podíl elektřiny.
[^obalovesklo]: V odvětví obalového skla by hybridní kyslíkopalivová pec měla teoreticky fungovat na elektřinu až z 80 %. V současnosti je ale takováto pec (aby obstála ve velkém průmyslovém měřítku) teprve ve vývoji dle [British Glass](https://www.britglass.org.uk/news-comment/container-glass-reduce-co2-50).
[^skloobtiznost]: [Ploché sklo má zároveň i jiné parametry a požadované vlasnosti než sklo obalové](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^sklovodik]: Ve [sklářském průmyslu](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) probíhá také vyvoj hybridních pecí, které by dovedly využívat vodík i zemní plyn, ovšem výzkum probíhá i na kompletním nahrazení zemního plynu vodíkem.
[^sklorecyklace]: Míra recyklace skla [dle dostupných dat](https://www.statista.com/statistics/1258851/glass-recycling-rate-in-europe/) v posledních letech stagnuje.
[^sklosber]: Možností je větší podpora programů recyklace, které popisuje [British Glass](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^sklosuroviny]: Zde se opět může narážet na případný nedostatek materiálu či možnost změny vlasnosti vyrobeného skla podle [výrobců](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^skloccs]: [Ve sklářském průmyslu](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) je využití CCS stále relativně neprozkoumáno.
[^spotreba]: Dle [Světového ekonomického fóra](https://www3.weforum.org/docs/WEF_NetZero_Industry_Tracker_2022_Edition.pdf) existuje nedostatek alternativ k využívání betonu a cementu.
[^pultuna]: [Jedná se o globální průměr](https://iea.blob.core.windows.net/assets/7f8aed40-89af-4348-be19-c8a67df0b9ea/Energy_Technology_Perspectives_2020_PDF.pdf) Spotřeba cementu na osobu se ovšem výrazně liší napříč světem.
[^infrastruktura]: Rostoucí spotřebu ovlivňuje právě přítomnost cementu v naprosto základních stavbách dle [Mezinárodní energetické agentury](https://iea.blob.core.windows.net/assets/7f8aed40-89af-4348-be19-c8a67df0b9ea/Energy_Technology_Perspectives_2020_PDF.pdf). I v rámci energetické tranzice se může vyskytnout zvýšená poptávka po materiálech, například pro železobetonové základy větrných turbín. 
[^emisecement]: [Proces kalcinace je nutný mezikrok pro tvorbu slínku](https://www3.weforum.org/docs/WEF_NetZero_Industry_Tracker_2022_Edition.pdf)
[^cementintenzita]: Pro naplění Net Zero Scenario [Mezinárodní energetické agentury](https://www.iea.org/reports/cement) by emisní intenzita cementu měla roku 2030 být na úrovni 0,43 tun CO<sub>2</sub> na tunu vyrobeného cementu.
[^cementstoupajiciintenzita]: Hlavním důvodem pro nárůst emisní intenzity bylo navýšení poměru slínku k cementu na 0.72 dle [Mezinárodní energetické agentury](https://www.iea.org/reports/cement).
[^emisevapno]: Tento poměr je relativně obecně platný v rámci [vápenářského průmyslu](https://www.hycapgroup.com/this-global-first-sees-industrial-lime-produced-with-clean-hydrogen-in-uk/).
[^vapnointenzita]: [Intenzitu způsobuje chemický proces kalcinace](https://www.eula.eu/wp-content/uploads/2019/02/A-Competitive-and-Efficient-Lime-Industry-Summary_0.pdf).
[^emisesklo]: Zde se jedná o data z [Velké Británie](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^sklointenzita]: Zde se jedná o data z [Velké Británie](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^pucolan]: [Pucolán](https://cs.wikipedia.org/wiki/Pucol%C3%A1n) je jemný písečný sopečný popel.
[^drevostavby]: [Dřevostavby jsou méně emisně náročné](https://www.tandfonline.com/doi/pdf/10.1080/10549811.2013.839386) než stavby z oceli a betonu. 
[^sklarnycr]: Částečná elektrifikace se prosadila i v některých [českých sklárnách](https://www.efotovoltaika.cz/tradicni-ceska-sklarna-zachranila-svou-existenci-a-vyrobu-diky-fotovoltaice-brutalni-zvyseni-ceny-za-plyn-vyresily-solary/), které takto zejména během výrazného navýšení cen zemního plynu roku 2022 dovedly ušetřit díky vlastní instalaci solárních panelů.
[^netzero]: 75 procentní pokles je součástí scénáře [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement), který by měl být kompatibilní s cílem Pařížské dohody o omezení oteplení na 1,5 °C ve srovnání s teplotou před průmyslovou revolucí.
