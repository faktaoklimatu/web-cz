---
layout:      explainer
title:       "Jak dekarbonizovat minerální průmysl?"
slug:        "mineralni-prumysl"
published:   2023-07-10
authors:
  - id: "adam-bilek"
  - id: "jirka-lnenicka"
    minor-role: "editace"
  - name: "Oldřich Sklenář"
    affiliation: Asociace pro mezinárodní otázky
    minor-role: "konzultace"

weight:      74
tags-scopes: [  ]
tags-topics: [  ]
cover-source-author:        "Bjonsson"
cover-source-text:          "Pixabay"
cover-source-license:       "Pixabay License"
cover-source-license-url:   "https://pixabay.com/service/license-summary/"
cover-source-url:           "https://pixabay.com/photos/kalkgrav-quarry-nature-sky-5163047/"
perex:       "Cement, vápno a sklo. Tři hlavní produkty emisně náročného sektoru – tzv. minerálního průmyslu. Jeho dekarbonizace nebude snadná, protože nestačí pouze nahradit fosilní paliva při spalování, velká část emisí vzniká také při chemických reakcích během výroby. Potřebné technologie jako zachytávání CO<sub>2</sub> či zelený vodík už k dispozici jsou, bude ale nutné je dál rozvíjet a vybudovat pro ně veškerou nutnou infrastrukturu." 
---

{% include preview-box.html
    title="Jaké jsou technologie dekarbonizace průmyslu?"
    text="Detailnější pohled na technologie dekarbonizace průmyslu výrobu můžete najít v našem explaineru."
    slug="technologie-dekarbonizace-prumyslu"
%}

Důležitost dekarbonizace minerálního průmyslu navíc ještě podtrhuje skutečnost, že poptávka po jeho produktech bude s rozvojem ekonomiky pravděpodobně v dalších dekádách růst. Bez skla, vápna a cementu se zatím společnost úplně neobejde. V krátkodobém horizontu sice lze v tomto odvětví dosáhnout částečného snížení emisí metodami, které jsou dostupné už dnes (například zvyšováním efektivity pomocí energetických úspor), ale k dosažení net-zero bude nutné vyřešit také již zmíněné emise z chemických reakcí.

*Následující text představuje různé scénáře dekarbonizace minerálního průmyslu a opírá se o studie průmyslových asociací či konzultačních firem. Nepopisuje jedinou možnou cestu, neboť přesné poměry použitých technologií budou záviset na budoucím vědeckém vývoji, ekonomické situaci i regionálních rozdílech. Spíše ukazuje, u kterých technologií je už dnes zjevné, že budou hrát při dekarbonizaci hlavní úlohu, a které naopak budou spíše vedlejší.*
{: .longread-small}

## Cement

Cement je klíčovou příměsí betonu, což je hned po vodě druhá nejvíce spotřebovávaná látka na světě.[^spotreba] Na každého obyvatele planety připadá spotřeba zhruba půl tuny cementu ročně.[^pultuna] Přibližně polovina veškerého cementu se používá na výstavbu budov, zbytek je potřeba na různé druhy infrastruktury, např. silnice, železnice či energetická zařízení jako třeba elektrárny.[^infrastruktura]

Při produkci cementu **vzniká 60 % emisí CO<sub>2</sub> při chemické reakci**, která se nazývá kalcinace. Působením tepla se vápenec rozkládá na oxid vápenatý a oxid uhličitý. **Zbylých 40 % emisí připadá na teplo potřebné při výrobě.**[^emisecement]

Na tunu cementu vzniká průměrně 0,59 tun CO<sub>2</sub>.[^cementintenzita] Emisní intenzita cementu závisí také na jeho druhu.

Vzhledem k postupující urbanizaci a s ní související výstavbě není výrazné snížení poptávky po cementu do budoucna pravděpodobné. Naopak – McKinsey předpokládá do roku 2050 navýšení výroby cementu o 6 %.[^cementpoptavka] V posledních letech lze zároveň pozorovat stoupající emisní intenzitu cementu: z 0,54 tun CO<sub>2</sub> na tunu vyrobeného cementu v roce 2015 na 0,59 tun CO<sub>2</sub> v roce 2021.[^cementstoupajiciintenzita] Vzhledem k důležitosti cementu a jeho emisní náročnosti se tento sektor řadí mezi nejvíce emisně náročné průmysly a cementárny patří mezi [největší emitenty i v České republice](/infografiky/nejvetsi-emitenti-cr).

### Zachytávání CO<sub>2</sub>

U dekarbonizace výroby cementu hraje zachytávání CO<sub>2</sub> pomocí technologie [CCS](/studie/2022-reserse-ccs) a jeho následné uložení či využití hlavní roli.[^cementcenazachyceni] Většina zachyceného CO<sub>2</sub> by byla uložena v podzemních geologických formacích, ale část lze uložit i v samotném betonu, např. formou přimíchání nebo v rámci procesu vytvrzování. Takto přidaný oxid uhličitý mineralizuje do podoby stabilních uhličitanů a je díky tomu zadržen na dlouhou dobu. Podobné postupy však ovlivňují výsledné vlastnosti betonu, a zdaleka je tak není možné uplatnit vždy a všude.

V roce 2050 může technologie CCS či beton vytvrzený uhlíkem představovat přibližně 45% snížení emisí ve srovnání s emisemi z cementu, který se vyrábí dnes.[^cementsnizeni]

### Vedlejší metody

Přestože každá z dalších možností už je jednotlivě méně efektivní, v součtu mohou všechny ještě redukovat emise významně. Lze využít například alternativní paliva s nižší uhlíkovou stopou – zejména odpad a biomasu (zhruba 10% snížení emisí). [^cementpaliva] Dále je v cementářském průmyslu ještě prostor pro zvyšování energetické efektivity výroby (až o 7 % méně skleníkových plynů).[^cementefektivita] Slibné je rovněž nahrazování slínku, který je při výrobě důležitým meziproduktem. Jeho částečná substituce struskou, uhelným popílkem, dřevěným popelem či pucolánem[^pucolan] může kromě snížení emisí CO<sub>2</sub> o dalších 7 % přinést také finanční úspory.[^cementsubstituce]

Recyklace cementu není v současnosti příliš běžná. Jejímu širšímu využití by napomohly změny některých principů při stavbě i navrhování staveb, které by zároveň vedly k nižší spotřebě zdrojů. Kromě toho lze recyklovat i hotový beton, zatím tomu ale často bránila nejistota v kvalitě a vlastnostech recyklovaného materiálu. I na využívání recyklovaného betonu nicméně v současnosti už vznikají studie.

{% include preview-box.html
    title="Jakou roli hrají emise CO₂ z výroby cementu v klimatické změně?"
    text="Detailnější pohled na dekarbonizaci cementu a dnešní výrobu najdete v samostatném explaineru."
    slug="emise-vyroba-cementu"
%}

Další možností je částečná náhrada betonu jinou surovinou, například dřevem. Velké rozšíření podobných trendů by do budoucna mohlo narážet na problémy s environmentálně udržitelnými dodávkami materiálu, přesto je potenciál úspory emisí spojený s novými směry ve stavebnictví (např. dřevostavby) stále značný[^drevostavby].

Co se týče alternativních úsporných řešení, mluví se například o 3D tisku budov, ten ale zatím nelze aplikovat ve velkém měřítku. Jako schůdnější cesta se jeví využití menších modulárních jednotek, které byly předvyrobeny v továrnách. Ty by do stavebnictví přinesly větší efektivitu, a tedy opět ušetřily emise i finance. Ke snížení emisí může přispět i probíhající digitalizace stavebnictví (BIM) – díky lepšímu přehledu o celé stavbě bude vznikat méně odpadu a pravděpodobně bude potřeba i méně betonu.[^cementuspora] Podle odhadů společnosti McKinsey mohou zmíněné alternativní metody a recyklace celkově snížit emise z cementářství o dalších 7 % či více (v závislosti na jejich rozvoji).[^cementrecyklace]

Výše popsaný scénář nicméně nepočítá s kompletní dekarbonizací do roku 2050 a očekává se, že emise se podaří snížit o téměř 75 %.[^netzero]

{% include figure.html
    name="chris-linnett-EeqxbxILScA-unsplash.jpg"
    alt="Cementárna v USA."
    caption="1 tuna cementu = cca 0,59 tuny CO<sub>2</sub>"
    source-text="Unsplash"
    source-url="https://unsplash.com/photos/EeqxbxILScA"
%}

## Vápno

Vápno nachází uplatnění ve stavebnictví, zemědělství, papírnictví, potravinářství nebo při čištění pitné vody. Největší množství (co se týče jednotlivého účelu) se pak využívá v ocelářském průmyslu, kde slouží při zpracování surového železa na ocel.

**Dvě třetiny emisí vznikají při chemické reakci přeměny vápence na hašené vápno.** Tento proces přeměny v současnosti není možné přímo nahradit jiným, emisně méně náročným. **Zbývající třetina emisí připadá na spalování.**[^emisevapno]

Při výrobě tuny vápna vzniká 0,75 tun emisí CO<sub>2</sub>.[^vapnointenzita]

Podobně jako u cementu nelze ani u vápna do budoucna očekávat pokles spotřeby. Především pak kvůli zmíněné oceli, na jejíž výrobě se vápno podílí a jejíž využití má do budoucna stále růst. Situaci navíc komplikuje fakt, že vápno je při produkci oceli potřeba vždy: jak u konvenční, tak u alternativní výroby.

### Zachytávání CO<sub>2</sub>

Podobně jako u cementu představuje i zde CCS nejvýznamnější způsob snížení emisí. Pilotní projekty ukazují potenciál zadržet až 95 % celkových emisí CO<sub>2</sub> dané vápenky (tedy včetně emisí ze spalování).[^vapnozachyceni]

### Vedlejší metody

Významnou alternativou (či doplněním) může být využití nízkoemisního vodíku jako paliva, které by znamenalo snížení emisí CO<sub>2</sub> až o třetinu.[^vapnopaliva] Dosažení minimálního znečištění ze spalování je ale podmíněno fungováním pecí výhradně na vodík a také dostupností nízkoemisního vodíku. Technologicky jednodušší variantou je spalování směsi vodíku a zemního plynu, snížení emisí však v takovém případě bude nižší.

{% include figure.html
    name="Lime_plant,_Wyoming.jpg"
    alt="Vápenka v USA."
    caption="1 tuna vápna = 0,75 tuny CO<sub>2</sub>."
    source-text="Wikimedia"
    source-url="https://commons.wikimedia.org/wiki/File:Lime_plant,_Wyoming.jpg"
%}

## Sklo

Se sklem se lze nejčastěji setkat ve formě obalů či oken, své důležité využití však má i v rámci dekarbonizace. Izolační dvojskla a trojskla v oknech, stejně jako izolující skelná vata pomáhají se snížením tepelných ztrát budov. Sklo je také součástí solárních panelů, kde tvoří významnou část hmotnosti panelu, ale i spotřeby energie, která je k jeho výrobě potřeba. Sklo lze rovněž najít ve větrných turbínách v podobě skleněných vláken (ta se ostatně používají i v automobilovém průmyslu coby náhrada za těžší materiály).

U skla je hlavním zdrojem emisí **spalování, které produkuje 75–85 % emisí CO<sub>2</sub>. Zbylých 15–25 % připadá na chemické reakce.**[^emisesklo] Především jde o reakce spojené se sklářskými surovinami (např. vápencem).

Při výrobě skla vzniká přibližně 0,5 tun emisí CO<sub>2</sub> na tunu skla.[^sklointenzita]

U skla nelze do budoucna očekávat úspory ve využití či jeho větší substituci. Zároveň představuje důležitý materiál v rámci transformace a dekarbonizace jiných oblastí.

### Elektrifikace

Podle scénáře od společnosti British Glass[^britishglass] by celkové emise snížila nejvíce (zhruba o polovinu)[^skloelektrifikace] částečná elektrifikace výroby, která by zmenšila podíl jiných paliv.[^mixelektriny] Částečná proto, že menší pece je sice už dnes možné stavět jako plně elektrifikované, ale kromě omezené produkce má jejich konstrukce další výrazné limity (např. v maximální dosažené teplotě). Nezanedbatelnou roli hrají i náklady na elektřinu, které by u větších provozů byly neúnosné.[^nakladyelektriny] V současných vysokokapacitních sklářských pecích se elektřina využívá jen v omezené míře. Teprve v budoucnu – díky novým designům hybridních pecí, které kombinují elektrifikaci a jiné palivo – by se mohl podíl elektřiny na celkové energii potřebné k tavení zvýšit na 20–80 %. [^hybridnipece] (Vyšší míra elektrifikace je teoreticky možná například u obalového skla[^obalovesklo], u energeticky náročnějšího plochého skla předpokládá British Glass, že bude technologicky velmi obtížné dosáhnout podílu elektřiny vyššího než 40 %).[^skloobtiznost] Nicméně pokud by firmy využívaly vlastní solární energii, je tu i možnost finančních úspor.[^sklarnycr]

### Vedlejší metody

U skla tedy bude důležitý také přechod na vodík, který nahradí zemní plyn jako palivo tam, kde elektrifikace nebude možná. Nahrazení zemního plynu vodíkem by mělo vést k 9% snížení emisí skleníkových plynů.[^sklovodik]

Určitý omezený přínos může mít i zvýšení recyklace, nicméně v EU se už v současnosti recykluje 76 % obalového skla.[^sklorecyklace] Stejně tak se už dnes při výrobě přidávají střepy ze sběrného skla, což podstatně redukuje současnou energetickou i emisní náročnost produkce. S výrazně vyšší cirkularitou se proto ve sklářství počítat nedá. Opatření podporující vyšší sběr a recyklaci mohou tomuto sektoru ubrat cca 3 % emisí skleníkových plynů.[^sklosber]

Spíše doplňkovou možností je pak použití kalcinovaných a alternativních surovin (ušetřilo by 2 % emisí CO<sub>2</sub>).[^sklosuroviny]

Co se týče zachytávání oxidu uhličitého, CCS se z ekonomických a technologických důvodů považuje za vhodné řešení pouze pro relativně velké pece, které navíc pracují s nižšími podíly střepů. Zavedení CCS by znamenalo o 7 % méně emisí oproti současnému stavu.[^skloccs]

{% include figure.html
    name="mael-balland-Tjo91_O8yMo-unsplash.jpg"
    alt="Sklárna."
    caption="1 tuna skla = cca 0,5 tuny CO<sub>2</sub>"
    source-text="Unsplash"
    source-url="https://unsplash.com/photos/Tjo91_O8yMo"
%}

## Poznámky a zdroje

[^cementcenazachyceni]: Na základě výpočtů [Mezinárodní energetické agentury](https://www.iea.org/commentaries/is-carbon-capture-too-expensive) se náklady na zachytávání CO<sub>2</sub> v případě výroby cementu pohybují v rozmezí 55–110 € (1.300–2.600 Kč) za zachycenou tunu CO<sub>2</sub>. Což je značná částka vzhledem k tomu, že na tunu cementu vzniká podle [Mezinárodní energetické agentury](https://www.iea.org/reports/cement) průměrně 0,59 tun CO<sub>2</sub> a tuna cementu [na trhu](https://www.daibau.cz/clanek/196/bily_cement) (bez CCS) dnes stojí přibližně 100–125 eur (2.400–3.000 Kč).
[^cementsnizeni]: Ve scénáři dekarbonizace od [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement) tak CCS představuje hlavní metodu dekarbonizace cementu.
[^cementpaliva]: Náhrada fosilních paliv biomasou či odpady je ovšem pouze částečné řešení. Při významném přechodu na biomasu by mohl vzniknout problém s jejím nedostatkem. Navíc výsledné snížení emisí by stejně nebylo dostatečné a existuje i určitá míra nejistoty ohledně efektivity těchto kroků.
[^cementefektivita]: Podle [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement) je potenciál snížení emisí díky zvýšení efektivity tlumen tím, že v minulosti již ke zvýšení efektivity došlo, prostor pro další zvýšení se proto zmenšil.
[^cementsubstituce]: Ve scénáři dekarbonizace od [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement) je nahrazování slínku popisováno jako efektivní cesta dekarbonizace, může nicméně v budoucnu narážet na nedostatek materiálu. Například u uhelného popílku může dojít ke snížení dostupnosti v důsledku dekarbonizace energetiky a výroby oceli. Ty jsou dnes zdrojem tohoto materiálu.
[^cementuspora]: [Digitalizace stavebnictví](https://www.process-worldwide.com/bim-technology-delivers-a-green-and-smart-cement-factory-a-1103563/) má zároveň potenciál vést i k finančním úsporám a celkově větší efektivitě stavby.
[^cementrecyklace]: Ve scénáři od [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement) mohou tyto alternativní přístupy hrát při dekarbonizaci výroby cementu velkou roli. Panuje ovšem větší nejistota ohledně výsledného vlivu na snížení emisí.
[^cementpoptavka]: Míra odhadovaného růstu poptávky po cementu se ovšem liší: 6 % předvídá [McKinsey](https://www.mckinsey.com/capabilities/sustainability/our-insights/Spotting-green-business-opportunities-in-a-surging-net-zero-world/transition-to-net-zero/cement), [Světové ekonomické fórum](https://www3.weforum.org/docs/WEF_NetZero_Industry_Tracker_2022_Edition.pdf) naproti tomu očekává až 45% nárůst.
[^vapnozachyceni]: CCS projekty jsou aktuálně v pilotní fázi například ve vápence firmy [Lhoist](https://www.cemnet.com/News/story/172677/decarbonisation-in-the-lime-sector.html).
[^vapnopaliva]: [Vápenářské asociace a podniky](https://www.cemnet.com/News/story/172677/decarbonisation-in-the-lime-sector.html) tak zkoumají jednak možnost přimíchání nízkoemisního vodíku s aktuálně používaným zemním plynem v rámci spalování, jednak možnost používat pouze vodík.
[^britishglass]: Čísla vycházejí z podmínek britského sklářského průmyslu. Návrhy na dekarbonizaci skla ze scénáře od společnosti [British Glass](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) se ale dají aplikovat i obecněji.
[^skloelektrifikace]: Podle [British Glass](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) se tak jedná o hlavní nástroj dekarbonizace sklářského průmyslu.
[^mixelektriny]: Účinnost tohoto kroku ovšem vychází ze současné podoby energetického mixu ve Velké Británii. V budoucnu (a také v jiných částech světa) bude záležet na tom, do jaké míry se podaří dekarbonizovat výrobu elektřiny.
[^nakladyelektriny]: Podle sklářské firmy [Mo-Sci](https://mo-sci.com/electric-furnaces-future-glass-manufacturing/) záleží mimo jiné i na poměru ceny elektřiny a zemního plynu. Elektrické pece mají zároveň menší životnost než tradiční pece využívající zemní plyn.
[^hybridnipece]: Podle [British Glass](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) je výhodou hybridních pecí případná možnost upravovat podíly zemního plynu a elektřiny v závislosti na tom, jak jsou oba zdroje výhodné. S postupujícím časem mohou výrobci zvyšovat podíl elektřiny.
[^obalovesklo]: V odvětví obalového skla by hybridní kyslíkopalivová pec měla teoreticky fungovat na elektřinu až z 80 %. V současnosti je ale takováto pec (aby obstála ve velkém průmyslovém měřítku) teprve ve vývoji dle [British Glass](https://www.britglass.org.uk/news-comment/container-glass-reduce-co2-50).
[^skloobtiznost]: [Ploché sklo](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) má zároveň i požadované vlastnosti než sklo obalové.
[^sklovodik]: Ve [sklářském průmyslu](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) probíhá také vývoj hybridních pecí, které by dokázaly využívat vodík i zemní plyn. Probíhá však i výzkum řešení umožňujících úplné nahrazení zemního plynu vodíkem.
[^sklorecyklace]: Míra recyklace skla [dle dostupných dat](https://www.statista.com/statistics/1258851/glass-recycling-rate-in-europe/) v posledních letech stagnuje.
[^sklosber]: Možností je větší podpora programů recyklace, které popisuje [British Glass](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^sklosuroviny]: I zde může docházet k nedostatku materiálu či možným změnám vlastností vyrobeného skla podle [výrobců](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^skloccs]: [Ve sklářském průmyslu](https://www.britglass.org.uk/sites/default/files/British%20Glass%20-%20Net%20Zero%20Strategy.pdf) je využití CCS stále relativně neprozkoumáno.
[^spotreba]: Dle [Světového ekonomického fóra](https://www3.weforum.org/docs/WEF_NetZero_Industry_Tracker_2022_Edition.pdf) existuje v současnosti nedostatek alternativ k využívání betonu a cementu.
[^pultuna]: [Jedná se o globální průměr.](https://iea.blob.core.windows.net/assets/7f8aed40-89af-4348-be19-c8a67df0b9ea/Energy_Technology_Perspectives_2020_PDF.pdf) Spotřeba cementu na osobu se ovšem v různých částech světa značně liší.
[^infrastruktura]: Rostoucí spotřebu ovlivňuje dle [Mezinárodní energetické agentury](https://iea.blob.core.windows.net/assets/7f8aed40-89af-4348-be19-c8a67df0b9ea/Energy_Technology_Perspectives_2020_PDF.pdf) právě přítomnost cementu v naprosto základních stavbách. I v rámci energetické transformace může být poptávka po materiálech vyšší, například budou potřeba pro železobetonové základy větrných turbín. 
[^emisecement]: [Proces kalcinace je nutný mezikrok pro produkci slínku.](https://www3.weforum.org/docs/WEF_NetZero_Industry_Tracker_2022_Edition.pdf)
[^cementintenzita]: Aby byl naplněn scénář Net Zero Scenario [Mezinárodní energetické agentury](https://www.iea.org/reports/cement), musela by emisní intenzita cementu být v roce 2030 na úrovni 0,43 tun CO<sub>2</sub> na tunu vyrobeného cementu.
[^cementstoupajiciintenzita]: Hlavním důvodem nárůstu emisní intenzity bylo dle [Mezinárodní energetické agentury](https://www.iea.org/reports/cement) zvýšení poměru slínku k cementu na 0,72.
[^emisevapno]: Tento poměr platí v rámci [sektoru výroby vápna](https://www.hycapgroup.com/this-global-first-sees-industrial-lime-produced-with-clean-hydrogen-in-uk/) obecně.
[^vapnointenzita]: [Intenzitu způsobuje chemický proces kalcinace](https://www.eula.eu/wp-content/uploads/2019/02/A-Competitive-and-Efficient-Lime-Industry-Summary_0.pdf).
[^emisesklo]: Zde se jedná o data z [Velké Británie](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^sklointenzita]: Zde se jedná o data z [Velké Británie](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^pucolan]: [Pucolán](https://cs.wikipedia.org/wiki/Pucol%C3%A1n) je jemný písečný sopečný popel.
[^drevostavby]: [Dřevostavby jsou méně emisně náročné](https://www.tandfonline.com/doi/pdf/10.1080/10549811.2013.839386) než stavby z oceli a betonu. 
[^sklarnycr]: Částečná elektrifikace se prosadila i v některých [českých sklárnách](https://www.efotovoltaika.cz/tradicni-ceska-sklarna-zachranila-svou-existenci-a-vyrobu-diky-fotovoltaice-brutalni-zvyseni-ceny-za-plyn-vyresily-solary/), které tak díky vlastní instalaci solárních panelů dokázaly ušetřit, zejména během výrazného navýšení cen zemního plynu v roce 2022.
[^netzero]: 75% pokles je součástí scénáře [McKinsey](https://www.mckinsey.com/industries/chemicals/our-insights/laying-the-foundation-for-zero-carbon-cement), který by měl být vést (ve shodě s cílem Pařížské dohody) k udržení hranice oteplení na 1,5 °C (ve srovnání s globální teplotou před průmyslovou revolucí).