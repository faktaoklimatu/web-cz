---
layout:      explainer
title:       "Jaké nástroje má stát k dispozici pro dekarbonizaci?"
slug:        "nastroje-stat"
published:   2024-10-21
authors:
  - id: "katerina-kolouchova"
  - id: "marcel-otruba"
    minor-role: "vizualizace"
  - id: "jirka-lnenicka"
    minor-role: "editace"
weight:      97.5
tags-scopes: [ cr, eu ]
tags-topics: [ opatreni ]
cover-source-author:        "Marcel Otruba"
cover-source-text:          "Fakta o klimatu"
cover-source-license:       "CC BY 4.0"
cover-source-license-url:   "https://creativecommons.org/licenses/by/4.0/deed.cs"
cover-source-url:           "https://faktaoklimatu.cz/explainery/nastroje-stat"
perex: |
    Transformace na nízkouhlíkovou ekonomiku vyžaduje sérii důležitých rozhodnutí o vhodných řešeních a opatřeních. To se neobejde bez jasné komunikace a spolupráce na všech úrovních a bez nastavení podmínek a prostředí pro jednotlivé aktéry. Klíčovým hráčem je v tomto ohledu stát a jeho vláda.
infographics-url: /assets-local/files/nastroje-stat-infografika.pdf
---

**Na dekarbonizaci se podílí mnoho různých aktérů** – mezinárodní společenství, vlády národních států, města a samosprávy, firmy, vzdělávací a vědecké instituce, ale i domácnosti, neziskové organizace a další. Každý z těchto aktérů přispívá jiným způsobem a má jiný vliv. Zásadní roli hraje stát a jeho vláda (v případě Evropy rovněž Evropská unie – významná část legislativy členských států vychází ze společně schválené legislativy unijní). Stát disponuje širokou paletou nástrojů, kterými nastavuje podmínky pro dekarbonizaci jednotlivých sektorů hospodářství. To, jaké nástroje zvolí a jak dobře bude svou volbu komunikovat k dalším aktérům, může významně ovlivnit průběh a rychlost celé transformace. Nástroje lze rozdělit do čtyř kategorií:
1. regulatorní
2. ekonomické
3. informační
4. investice do infrastruktury

{% include figure.html
    name="schema-nastroje-mix.svg"
    class="narrow-figure"
    alt="Schematické zobrazení nástrojů, které stát využívá při nastavování podmínek podnikání a změn ve společnosti. Regulatorní, ekonomické a informační nástroje spolu s investicemi do infrastruktury tvoří určitý mix opatření pro dekarbonizaci."
%}

{% capture kategorizace %}

Klasifikace environmentálních nástrojů (_policies_) se napříč odbornou literaturou liší podle míry zobecnění a seskupení jednotlivých nástrojů do kategorií. Záleží na zvolených parametrech, např. typu zvoleného nástroje, oblasti působnosti (mezinárodní × národní) či závaznosti (povinné × dobrovolné). Mnoho nástrojů lze také zařadit do více kategorií najednou (např. uhlíková daň je jak ekonomickým nástrojem, tak ve své podstatě regulací). Dělení použité v tomto textu do velké míry vychází z [metodologie Evropské agentury pro životní prostředí](https://www.eea.europa.eu/themes/policy/intro), která rozděluje nástroje na regulatorní, tržní a osvětové. K tomu jako samostatnou kategorii připojujeme investice do infrastruktury, neboť realizace velkých investičních projektů (jako je např. výstavba solárních parků, jaderných reaktorů či vysokorychlostní železnice) se bez finanční podpory ze strany státu zpravidla neobejde.

{% endcapture %}

{% include expander-figure.html
    name="kategorizace"
    expanded=false
    class="contrast-figure "
    label="Na okraj: Kategorizace nástrojů"
    content=kategorizace
%}

Volbou nástrojů může stát usilovat o co nejvhodnější kombinaci vzájemně se doplňujících politik, která co nejvíce usnadní přechod k bezemisnímu hospodářství. Měl by přitom **zvažovat dopad opatření na snížení emisí skleníkových plynů** (případně jiný environmentální cíl), **dopady na společnost a různé skupiny obyvatel** (s ohledem na příjem, věk, gender a podobně) a také **nákladovou efektivitu a institucionální realizovatelnost** nástrojů (jejich přijatelnost a legitimitu).[^3] Protože změny a transformační procesy bývají různými aktéry často vnímány jako náročné a nezřídka se setkávají s odporem či nepochopením, měla by na to vláda být dopředu připravena a pečlivě zvážit, jak bude svá rozhodnutí a kroky prezentovat.

Jednotlivé kategorie opatření a vybrané příklady konkrétních nástrojů (bez hodnocení jejich přínosů a nedostatků) jsou více popsány v dalším textu.

{% capture mix %}

Jednotlivé nástroje téměř nikdy nepůsobí izolovaně, respektive často je k dosažení požadovaných změn potřeba několika nástrojů najednou. Jako příklad lze uvést nařízení, které zakazuje po roce 2035 prodej nových automobilů, při jejichž provozu vzniká CO<sub>2</sub>. Aby totiž skutečně došlo ke snížení emisí v dopravě, je zároveň potřeba vybudovat dobíjecí a plnicí infrastrukturu pro elektromobilitu, investovat do rozvoje a dostupnosti veřejné dopravy atd. Tedy volit taková opatření, která ke stávajícím vozidlům produkujícím CO<sub>2</sub> nabídnou atraktivní a dostupnou alternativu.

{% endcapture %}

{% include expander-figure.html
    name="mix"
    expanded=false
    class="contrast-figure "
    label="Kontext: Proč je důležitý správný mix opatření"
    content=mix
%}

## Regulatorní nástroje

{% include lead-in-figure.html
    name="regulatorni-nastroje.svg"
    class="leadin-figure-small"
    alt="Piktogram regulačních nástrojů"
%}

Jde o nástroje, které něco **omezují či povolují**. Mohou také **nastavovat výkonnostní normy** (např. emisní normy pro osobní automobily) **či cíle** (např. dosažení klimatické neutrality). Regulace, které od průmyslu vyžadují významnější změny (např. přechod k elektromobilitě), by měl stát oznámit alespoň několik let dopředu, aby se na ně podniky mohly připravit.[^4]

### Zákazy a omezení

V tomto případě může jít o zákaz určité aktivity nebo její omezení. Příklady:
* Limity pro těžbu hnědého uhlí v severočeských dolech[^5]
* Stanovení termínu pro konec těžby uhlí v ČR na rok 2033[^6]
* Zákaz reklamy na fosilní paliva v dopravě (benzín a nafta) ve Francii[^7]

### Povolení, uvolnění pravidel

Stát ovšem nemusí pouze omezovat – může také podpořit rozvoj aktivit, jež jsou pro dekarbonizaci žádoucí. Přijme například opatření, které tyto aktivity umožní realizovat nebo sníží stávající bariéry k jejich realizaci. Příklady:
* Zrychlení povolovacích procesů pro obnovitelné zdroje ([LEX OZE I](https://www.e-sbirka.cz/sb/2023/19/0000-00-00)[^8])
* Povolení komunitního sdílení elektřiny ([LEX OZE II](https://www.e-sbirka.cz/sb/2023/19/0000-00-00))
* Vymezení tzv. akceleračních zón pro obnovitelné zdroje[^9]

### Výkonnostní normy

Důležitým nástrojem státu je i stanovení norem pro určité produkty či aktivity. Tyto normy se mohou v čase zpřísňovat, ale i v tomto případě platí, že je potřeba jejich zavedení (případně změny) signalizovat s dostatečným předstihem, aby se jim podniky a domácnosti mohly úspěšně přizpůsobit. Příklady:
* [Normy](https://eur-lex.europa.eu/legal-content/CS/TXT/?uri=celex:32023R0851) pro emise CO<sub>2</sub> pro nová auta a dodávky v EU a konec prodeje nových aut produkujících CO<sub>2</sub> po roce 2035[^10]
* Požadavky na nové budovy v EU s nulovými emisemi ([směrnice o energetické náročnosti budov](https://eur-lex.europa.eu/legal-content/CS/TXT/HTML/?uri=OJ:L_202401275))

### Cíle a závazky

Často využívaným nástrojem pro dosažení klimatických závazků je stanovení konkrétních cílů a jejich ukotvení v zákoně. Nejčastěji se lze setkat s **cíli pro snížení emisí skleníkových plynů** (ať už na úrovni celého státu nebo jednotlivých sektorů ekonomiky). V rámci EU dále existují i **cíle pro podíl obnovitelných zdrojů** v energetickém mixu nebo **cíle pro** **energetické úspory.** Cíle jsou jako nástroj důležité ze dvou důvodů: jednak vytyčují trajektorii pro transformaci ekonomiky a jednak **odrážejí klimatické ambice** konkrétní vlády (a fungují de facto jako symbol těchto ambicí). Příklady:

* Závazek EU dosáhnout klimatické neutrality do roku 2050 ([Evropský klimatický zákon](https://eur-lex.europa.eu/legal-content/CS/TXT/HTML/?uri=CELEX:32021R1119))[^11]
* Cíle pro jednotlivé členské státy EU ke snížení emisí mimo EU ETS v sektorech dopravy, budov, malého průmyslu a energetiky, v zemědělství a odpadovém hospodářství ([nařízení o sdílení úsilí](https://eur-lex.europa.eu/legal-content/CS/TXT/?uri=celex%3A32023R0857))
* Stanovení podílu obnovitelných zdrojů na konečné spotřebě energie v EU v roce 2030 na úrovni 42,5 % ([směrnice o obnovitelných zdrojích energie](https://eur-lex.europa.eu/legal-content/CS/TXT/HTML/?uri=OJ:L_202302413))
* Stanovení množství CO<sub>2</sub>, které má být v EU v roce 2030 pohlceno lesy a půdou (tzv. [směrnice LULUCF](https://eur-lex.europa.eu/legal-content/CS/TXT/?uri=celex%3A32023R0839))

## Ekonomické nástroje

{% include lead-in-figure.html
    name="ekonomicke-nastroje.svg"
    class="leadin-figure-small"
    alt="Piktogram ekonomických nástrojů"
%}

Ekonomické nástroje se vztahují zejména k nákladům, jež jsou s dekarbonizací spojeny. **Pokud má určitá aktivita negativní dopad** na životní prostředí nebo klima (např. při ní dochází k produkci emisí skleníkových plynů), **zatíží ji tyto nástroje zpoplatněním**. Tím doplňují trh, který tyto negativní externality nebere v potaz. Naopak **pokud je aktivita pro dekarbonizaci žádoucí, ekonomické nástroje ji zvýhodní** – třeba daňovými úlevami nebo pomocí dotační či jiné podpory.

### Zpoplatnění emisí skleníkových plynů

Jde o zejména systémy pro obchodování s emisními povolenkami nebo uhlíkové daně. Ty mají zpoplatněním **motivovat jak producenty, tak spotřebitele k upřednostnění nízkoemisních a bezemisních alternativ.** V případě producentů jde o dekarbonizaci výroby, u spotřebitelů například o renovaci bydlení nebo změny způsobu dopravy, aby docházelo k co nejmenší spotřebě fosilních paliv. Mezi nástroje pracující s cenou uhlíku patří i tzv. uhlíkové offsety. Ty jsou však pouze dobrovolným nástrojem, který umožňuje podniku účetně snížit[^12] své emise poté, co byly vyčerpány všechny další možnosti jejich snížení.[^13] Příklady:

* [Systém EU pro obchodování s emisními povolenkami](/explainery/emisni-povolenky-ets) (_Emission Trading System_, EU ETS), který zpoplatňuje každou tunu emisí vyprodukovanou nejvíce znečišťujícími sektory (jako výroba elektřiny, těžký průmysl nebo letecká doprava). Dotčené podniky si za každou tunu emisí musí koupit povolenku, jejíž cenu určuje mechanismus nabídky a poptávky a zároveň je pro objem vypuštěných emisí stanoven strop (tzv. princip _cap-and-trade_). Množství povolenek v oběhu se postupně během let snižuje, aby mohlo být dosaženo předem stanoveného emisního cíle.[^14] [^15]
* Uhlíkové daně, které předem stanovují konkrétní částku za tunu emisí. Aktuálně jsou [používány](https://carbonpricingdashboard.worldbank.org/compliance/instrument-detail) v 39 zemích nebo jurisdikcích světa napříč různými sektory ekonomiky.[^16] [^17]
* [Mechanismus uhlíkového vyrovnání na hranicích](https://eur-lex.europa.eu/legal-content/CS/TXT/HTML/?uri=CELEX:32023R0956) (_Carbon Border Adjustment Mechanism_, CBAM) neboli tzv. uhlíkové clo, kterým EU od roku 2026 zpoplatní dovozy emisně intenzivních produktů do EU. Tím dojde k narovnání trhu pro domácí výrobce, kteří podléhají povinnosti nakupovat emisní povolenky, a byli by tak v nevýhodě oproti producentům ze zemí mimo EU.
* [Uhlíkové offsety](/explainery/uhlikove-offsety), jimiž může podnik účetně snížit své emise – zakoupením offsetu podpoří opatření, které vede buď k pohlcení emisí (např. sázení stromů nebo zlepšení stavu půdy díky šetrnějšímu způsobu hospodaření), nebo zabrání jejich vypouštění (např. stavba elektrárny na obnovitelné zdroje).[^18]

### Podpora dekarbonizačních opatření

Ta je **důležitá pro rozvoj a efektivitu klimaticky prospěšných opatření** (např. rozvoj obnovitelných zdrojů), u kterých může být – zejména v počátku – nesnadné vzniknout na čistě tržní bázi, přitom je však jejich rozvoj pro úspěšnou dekarbonizaci zásadní. Příklady:
* Využití příjmů ze zpoplatnění emisí (ať už jde o emisní povolenky, uhlíkovou daň nebo uhlíkové clo) a jejich redistribuce prostřednictvím národních rozpočtů[^19] nebo evropských fondů (Modernizační, Inovační a od roku 2026 také Sociální klimatický fond) ve prospěch dekarbonizačních opatření.[^20]
* Dotační a investiční programy, z nichž jsou prostředky rozdělovány prostřednictvím [fondů](/infografiky/fondy-eu) a operačních programů.[^21] Např. [Operační program Životní prostředí pro období 2021–2027](https://opzp.cz/) nebo [Národní program Životní prostředí](https://www.narodniprogramzp.cz/).
* Daňové úlevy, které jsou např. v USA [součástí](https://www.irs.gov/credits-and-deductions-under-the-inflation-reduction-act-of-2022) investičního balíčku pro dekarbonizaci – v rámci tamního zákona o omezení inflace (_Inflation Reduction Act_, IRA).[^22]
* Státní podpora bezemisních zdrojů energie (např. formou aukcí, garantovaných výkupních cen či tzv. *contracts for difference*[^23]), která výrobcům zvyšuje jistotu návratnosti jejich investice. V Česku takto funguje podpora obnovitelných zdrojů energie, kterou upravuje [zákon č. 469/2023 Sb.](https://www.e-sbirka.cz/sb/2023/469) Jednou z forem této podpory je například garance výkupní ceny za dodanou jednotku elektřiny po dobu několika let.

## Informační nástroje

{% include lead-in-figure.html
    name="informacni-nastroje.svg"
    class="leadin-figure-small"
    alt="Piktogram informačních nástrojů"
%}

**Dostupné informace pomáhají k lepším rozhodnutím** na různých úrovních. Samotné informační nástroje mohou mít mnoho podob a umožňovat předávání informací mezi různými aktéry (stát → podniky, stát → občané, podniky → stát atd.).

### Státní strategie a koncepce

Informují jednotlivé aktéry o tom, **co lze čekat od státní politiky v oblasti dekarbonizace.** Například průmysl může díky kvalitním strategiím lépe plánovat svou budoucí výrobu – v některých sektorech probíhá toto plánování až na desítky let dopředu. Mezi tyto dokumenty patří například:
* [Vnitrostátní plán ČR v oblasti energetiky a klimatu](https://www.mpo.gov.cz/cz/energetika/strategicke-a-koncepcni-dokumenty/aktualizace-vnitrostatniho-planu-ceske-republiky-v-oblasti-energetiky-a-klimatu--277532/)
* [Státní energetická koncepce ČR](https://www.mpo.gov.cz/cz/energetika/statni-energeticka-politika/statni-energeticka-koncepce--223620/)
* [Politika ochrany klimatu ČR](https://www.mzp.cz/cz/politika_ochrany_klimatu_2017)
* [Strategie přizpůsobení se změně klimatu v podmínkách ČR](https://www.mzp.cz/cz/zmena_klimatu_adaptacni_strategie)
* Sektorové strategie ČR – [Vodíková strategie](https://www.mpo.gov.cz/cz/prumysl/strategicke-projekty/vodikova-strategie-cr-aktualizace-2024-schvalena-vladou--282165/), [Dlouhodobá strategie renovací budov](https://www.mpo.gov.cz/cz/energetika/energeticka-ucinnost/strategicke-dokumenty/dlouhodoba-strategie-renovaci-budov--255200/) a další

Role státu je v tomto nezastupitelná: kvalitně zpracovaná strategie je jednou z hlavních podmínek úspěšné dekarbonizace. Každá loď potřebuje mít jasný kurs, protože bez něj se nikam doplout nedá – nikdo v takové situaci neví, co má dělat nebo jak může přispět.

### Reporting a zveřejňování informací

Tyto nástroje umožňují sbírat **informace o udržitelnosti aktivit v oblasti byznysu a ve finančním sektoru**, a tím nepřímo tlačit jednotlivé aktéry ke zvyšování udržitelnosti (nebo udržitelností podmiňovat finanční podporu). **Na straně státu** může jít o pravidelné **reportování o tom, jak naplňuje emisní a další závazky**, uvedené v existující legislativě nebo v národních strategických dokumentech. Mezi tyto nástroje patří například:
* [Taxonomie udržitelných aktivit](/infografiky/taxonomie-eu), která v EU klasifikuje udržitelné aktivity
* Pravidelné reportování podniků o tom, jak si stojí v oblasti udržitelnosti, na základě [směrnice o podávání zpráv podniků o udržitelnosti](https://eur-lex.europa.eu/legal-content/CS/TXT/HTML/?uri=CELEX:32022L2464) (_Corporate Sustainability Reporting Directive_, CSRD)
* [Národní inventarizační zprávy](https://www.chmi.cz/files/portal/docs/uoco/oez/nis/nis_uv_cz.html), v nichž Český hydrometeorologický ústav každoročně přináší report o emisích skleníkových plynů v jednotlivých sektorech
* [Integrované vnitrostátní zprávy o pokroku v oblasti energetiky a klimatu](https://eur-lex.europa.eu/legal-content/CS/TXT/?uri=CELEX:32022R2299), ve kterých členské státy EU každé dva roky reportují o plnění svých vnitrostátních plánů

### Označování zboží a služeb

K informovaným spotřebitelským rozhodnutím napomáhají také různá environmentální a energetická označení výrobků a služeb. Příklady:
* [Energetické štítky domácích spotřebičů](https://energy-efficient-products.ec.europa.eu/ecodesign-and-energy-label/understanding-energy-label_en?prefLang=cs), které značí energetickou náročnost daného zařízení a další [ekoznačky](https://eur-lex.europa.eu/legal-content/CS/TXT/HTML/?uri=CELEX:32010R0066) výrobků šetrných k životnímu prostředí (např. [kosmetických produktů](https://op.europa.eu/en/publication-detail/-/publication/4d89df1f-d71c-11ec-a95f-01aa75ed71a1))
* [Certifikace FSC](/explainery/lesni-certifikace) pro výrobky ze dřeva pocházejícího z lesa, v němž se hospodaří v souladu s přísnými pravidly a důrazem na ekologii a udržitelnost

### Vzdělávání a osvětové kampaně

Také **vzdělávací systém by měl odpovídat potřebám transformace a směřování společnosti k bezemisní budoucnosti.** Témata spojená se změnou klimatu a dekarbonizací by měla mít své místo v rámcových vzdělávacích plánech základních i středních škol. Stejně tak by měly existovat studijní programy, jež připraví studující na působení v nových oborech nebo umožní rekvalifikaci těm, kteří se v důsledku změn budou muset přesunout na novou pracovní pozici.

Kampaně se mohou zaměřovat na přiblížení dekarbonizace jako celku nebo mohou informovat o možnostech v určité oblasti – např. o možnostech snížení energetické náročnosti bydlení a navazujících dotačních programech. Mezi takové nástroje patří například:

* Studijní obor autotronik na některých SOŠ, který se zaměřuje na kapacity v oblasti elektromobility a alternativních pohonů
* Kampaň [Zelená modernizace](https://www.zelenamodernizace.cz/), v rámci které ministerstvo životního prostředí představuje možnosti dekarbonizace pro domácnosti i podniky a ukazuje příklady dobré praxe
* Kampaň [#Czechia4Climate](https://mzv.gov.cz/jnp/cz/udalosti_a_media/archiv_zprav/rok_2022/ministr_lipavsky_a_ministryne_hubackova.html) ministerstev životního prostředí a zahraničních věcí během předsednictví Česka v Radě EU

## Investice do infrastruktury

{% include lead-in-figure.html
    name="investice-do-infrastruktury.svg"
    class="leadin-figure-small"
    alt="Piktogram investic do infrastruktury"
%}

Dekarbonizaci mohou také velmi napomáhat **investice státu v řádu miliard korun do budování infrastruktury**.[^24] Jde o strategické investice, které stát typicky spolufinancuje z evropských prostředků, půjček (např. od Evropské investiční banky), zelených dluhopisů či se na nich podílí ve spolupráci se soukromým sektorem. Příklady:
* Výstavba nového jaderného bloku v Dukovanech
* Budování a modernizace železniční infrastruktury[^25]
* Infrastruktura pro dobíjecí stanice pro elektromobily[^26]
* Interkonektor[^27] [NordLink](https://www.statnett.no/en/our-projects/interconnectors/nordlink/), propojující pod mořem elektrizační soustavu Dánska a Německa

{% include includes-local/figure-plain-download-preview.html
    link=page.infographics-url
    preview="infografika-nahled.png"
    alt="Náhled jednostránkového nástrojů státu pro dekarbonizaci"
    caption="Jednostránkové shrnutí nástrojů státu pro dekarbonizaci ke stažení ve formátu PDF."
%}

<div class="download">
    <a href="{{ page.infographics-url }}" class="btn btn-primary" download>
        <i class="fas fa-fw fa-download"></i>
        Stáhnout PDF
    </a>
</div>

## Poznámky

[^3]: Tyto faktory pro volbu nástroje shrnuje Pracovní skupina III ve [Čtvrté hodnotící zprávě](https://www.ipcc.ch/site/assets/uploads/2018/02/ar4-wg3-chapter13-2.pdf#page=7) Mezivládního panelu pro změnu klimatu (str. 751).

[^4]: Často diskutovaný konec automobilů produkujících emise CO<sub>2</sub> po roce 2035 je dobrým příkladem. Regulace byla přijata s více než desetiletým předstihem, navíc je její náběh [postupný](https://climate.ec.europa.eu/eu-action/transport/road-transport-reducing-co2-emissions-vehicles/co2-emission-performance-standards-cars-and-vans_en?prefLang=cs) s průběžným zpřísňováním emisních norem v letech 2025–2029 a 2030–2034.

[^5]: Limity mají počátek v roce 1991, kdy bylo vydáno [usnesení](https://kormoran.vlada.cz/usneseni/usneseni_webtest.nsf/0/7DCED4838DD30F36C12571B6006B9ABD) tehdejší vládou Petra Pitharta. V roce 2008 vláda Mirka Topolánka ve svém [usnesení](https://odok.cz/portal/services/download/attachment/2008/1176/PDF/) upravila limity pro důl Bílina a vláda Bohuslava Sobotky je v roce 2015 prolomila ve prospěch další těžby.

[^6]: Různé země ovšem odklon od uhlí řeší různě: zatímco Česko má termín pro konec uhlí zanesen ve strategickém dokumentu, kterým je [Vnitrostátní plán v oblasti energetiky a klimatu](https://www.mpo.gov.cz/assets/cz/energetika/strategicke-a-koncepcni-dokumenty/2023/10/Aktualizace_NKEP_10_2023_final.pdf), například v Nizozemsku jsou pravidla pro konec uhlí součástí zvláštního [zákona](https://climate-laws.org/document/law-prohibiting-coal-in-electricity-production_6051).

[^7]: Francie ji v roce 2022 v [klimatickém zákoně](https://www.legifrance.gouv.fr/jorf/id/JORFTEXT000043956924) zakázala jako první země na světě. Další podobné iniciativy, nejen na úrovni státu, mapuje stránka [World Without Fossil Ads](https://www.worldwithoutfossilads.org/projects/).

[^8]: LEX OZE je označení používané pro jednotlivé novely energetického zákona č. 19/2023 Sb.

[^9]: V Česku se aktuálně [připravuje legislativa](https://www.mzp.cz/cz/news_20240424_Rozvoj-obnovitelnych-zdroju-energie-urychli-akceleracni-zony), která ve vybraných oblastech umožní získat povolení pro výstavbu solárních nebo větrných elektráren do 12 měsíců. Dosud proces povolování trval mnohem déle – u větrných elektráren až [sedm let](/studie/2023-rozvoj-obnovitelne-energie-v-cesku-do-2030).

[^10]: EU přijala dané [nařízení](https://eur-lex.europa.eu/legal-content/CS/TXT/?uri=celex%3A32023R0851) v rámci balíčku Fit for 55, který uvádí do praxe vizi představenou v Zelené dohodě pro Evropu. Ač se v českém prostředí o tomto nařízení často mluví jako o zákazu spalovacích motorů, zakázána je pouze registrace nových aut produkujících CO<sub>2</sub> po roce 2035. Spalovací motory tak bude možné zachovat, budou-li do té doby vyvinuta uhlíkově neutrální syntetická paliva.

[^11]: A zároveň ke snížení emisí skleníkových plynů o 55 % do roku 2030 v porovnání s rokem 1990. Časem do zákona přibude i emisní cíl pro rok 2040.

[^12]: Účetní snížení neznamená skutečnou redukci emisí podniku (méně tun CO<sub>2</sub>) – jde o vyrovnání (kompenzaci) pomocí aktivity, která umožní daný objem vypuštěných emisí zachytit (např. výsadba lesa), ačkoliv se samotným provozem podniku nemá tato aktivita nic společného. Zakoupení uhlíkového offsetu = zaplacení za takovouto vyrovnávací aktivitu.

[^13]: Např. podnik už dekarbonizoval své vytápění, odebírá elektřinu z obnovitelných zdrojů a firemní flotilu tvoří elektromobily, ale zaměstnanci stále létají na zahraniční konference.

[^14]: Od roku 2027 začne fungovat tzv. ETS 2 systém, který emisními povolenkami zatíží i sektory silniční dopravy a budov.

[^15]: Systémy pro obchodování s emisními povolenkami [fungují](https://carbonpricingdashboard.worldbank.org/compliance/instrument-detail) i v jiných zemích světa – např. v Číně, Velké Británii, na Novém Zélandu a jinde.

[^16]: Uhlíková daň v porovnání s ETS nestanovuje konkrétní emisní cíl ani emisní strop. Teoreticky by tak mohlo dojít k tomu, že emise budou dále produkovány, pokud za ně budou producenti ochotni platit.

[^17]: V některých zemích (např. ve Francii, Španělsku nebo Polsku) funguje jak ETS systém, tak uhlíková daň. Zatímco ETS [pokrývá](https://carbonpricingdashboard.worldbank.org/compliance/coverage) v současnosti přibližně jednu pětinu světových emisí CO<sub>2</sub>, v případě uhlíkové daně jde o 6 %.

[^18]: V praxi je však s offsety spojeno několik [problémů](/explainery/uhlikove-offsety-problemy) a ne vždy mají slibovaný efekt.

[^19]: V Česku např. spolufinancují program Nová zelená úsporám.

[^20]: V případě příjmů z uhlíkové daně dochází v některých zemích k investicím do dekarbonizace nebo podpoře obyvatel. Jako příklad může sloužit rakouský [Klimabonus](https://www.klimabonus.gv.at/en/), kdy dochází k navrácení části prostředků zpět domácnostem. Jiným příkladem jsou slevy na zdravotním pojištění ve [Švýcarsku](https://www.bafu.admin.ch/bafu/en/home/topics/climate/info-specialists/reduction-measures/co2-levy/redistribution.html)).

[^21]: Mimo výnosů ze zpoplatnění emisí (viz výše) získávají prostředky z dalších příjmů státního rozpočtu nebo v případě Unie například ze společné půjčky [Next Generation EU](https://next-generation-eu.europa.eu/index_cs). Některé státy také vydávají zelené dluhopisy, kterými zajišťují financování pro dekarbonizační projekty.

[^22]: Vztahují se na nákup elektromobilu, zvyšování energetické efektivity domácnosti (tepelná čerpadla, zateplení apod.) nebo rozvoj zařízení na [zachytávání a ukládání uhlíku](/studie/2022-reserse-ccs) v průmyslu (_Carbon Capture and Storage_, CCS), vodíkovou infrastrukturu či solární a větrné elektrárny.

[^23]: *Contracts for difference* (CfD) fungují například v Německu, kde producentům elektřiny garantují výkupní cenu – pokud je smluvená cena nižší než aktuální tržní cena, rozdíl připadne kupujícímu elektřiny (v opačném případě doplatí producentovi rozdíl v ceně kupující).

[^24]: V Česku působí [Vládní výbor pro strategické investice](https://vlada.gov.cz/cz/ppov/strategicke-investice/uvod-206914/), jehož úkolem je koordinace strategických investic státu v oblastech dopravy, bydlení, energetiky, vzdělávání, vědy, výzkumu a inovací.

[^25]: V roce 2022 investoval český stát do železnic celkem [61 mld. Kč](https://ekonomickydenik.cz/stat-loni-nainvestoval-do-dopravni-infrastruktury-pres-90-miliard-korun-o-10-procent-vice-nez-o-rok-drive/).

[^26]: Statistiky o dobíjecích stanicích v ČR nabízí webová stránka [Čistá doprava](https://www.cistadoprava.cz/stanice-ceska-republika/), kterou spravuje Centrum pro dopravní výzkum.

[^27]: [Interkonektor](https://en.wikipedia.org/wiki/Interconnector) označuje propojení elektrizačních soustav, např. mezi dvěma zeměmi. Může přitom vést pod zemí, vysoko nad zemí nebo pod mořem.
