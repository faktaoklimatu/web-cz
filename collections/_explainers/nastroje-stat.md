---
layout:      explainer
title:       "Jaké nástroje má vláda k dispozici pro dekarbonizaci?"
slug:        "nastroje-stat"
published:   2024-07-30
authors:
  - id: "katerina-kolouchova"
  - id: "marcel-otruba"
    minor-role: "vizualizace"
  - id: "jirka-lnenicka"
    minor-role: "editace"
weight:      97.5
tags-scopes: [ cr, eu ]
tags-topics: [ opatreni ]
cover-source-author:        "Artem Zhukov"
cover-source-text:          "Unsplash"
cover-source-license:       "Unsplash License"
cover-source-license-url:   "https://unsplash.com/license"
cover-source-url:           "https://unsplash.com/photos/cars-on-road-in-between-trees-during-daytime-5HGOyBMlvww"
perex: |
    TBD
---

**Na dekarbonizaci se podílí mnoho různých aktérů** – mezinárodní společenství, vlády národních států, města a samosprávy, firmy, domácnosti, vzdělávací a vědecké instituce, neziskové organizace a další. Každý z těchto aktérů se podílí jiným způsobem a má jiný vliv. **Zásadní roli hraje stát a jeho vláda** (v případě Evropy rovněž Evropská unie – významná část legislativy členských států vychází ze společně schválené legislativy unijní). Stát disponuje **širokou paletou nástrojů, kterými nastavuje podmínky pro dekarbonizaci** jednotlivých sektorů hospodářství. To, jaké nástroje zvolí, může významně ovlivnit průběh a rychlost celé transformace. Rozdělit se dají do tří nebo čtyř kategorií:
* **regulatorní,**
* **ekonomické,**
* **informační,**
* **investice do infrastruktury**.[^1]

Volbou nástrojů může vláda usilovat o co **nejvhodnější kombinaci** vzájemně se doplňujících politik,[^2] která co nejvíce usnadní přechod k bezemisnímu hospodářství. Měla by přitom zvažovat **dopad opatření na snížení emisí skleníkových plynů** (případně jiný environmentální cíl), **dopady na společnost a různé skupiny obyvatel** (s ohledem na příjem, věk, gender a podobně) a také **nákladovou efektivitu a institucionální realizovatelnost** nástrojů (jejich přijatelnost a legitimitu).[^3]

Jednotlivé kategorie opatření a vybrané příklady konkrétních nástrojů (bez hodnocení jejich přínosů a nedostatků) jsou více popsány v dalším textu.

## Regulatorní nástroje

Jde o nástroje, které něco **omezují či povolují**. Mohou také **nastavovat výkonnostní normy** (např. emisní normy pro osobní automobily) **či cíle** (např. dosažení klimatické neutrality). Regulace, které od průmyslu vyžadují realizaci významnějších změn (např. přechod k elektromobilitě), by měl stát oznámit ideálně několik let dopředu, aby se na ně podniky mohly připravit.[^4]

### Zákazy a omezení

V tomto případě může jít o zákaz určité aktivity nebo její omezení. Příklady:
* Limity těžby hnědého uhlí v severočeských dolech.[^5]
* Stanovení termínu pro konec těžby uhlí v ČR na rok 2033.[^6]
* Zákaz reklamy na fosilní paliva v dopravě (benzín a diesel) ve Francii.[^7]

### Povolení nebo uvolnění pravidel

Vláda nemusí pouze omezovat – může také podpořit rozvoj aktivit, které jsou pro dekarbonizaci žádoucí. Přijme například **opatření, které tyto aktivity umožní realizovat nebo sníží stávající bariéry k jejich realizaci.** Příklady:
* Zrychlení povolovacích procesů pro obnovitelné zdroje ([LEX OZE I](https://www.e-sbirka.cz/sb/2023/19/0000-00-00)[^8]).
* Povolení komunitního sdílení elektřiny ([LEX OZE II](https://www.e-sbirka.cz/sb/2023/19/0000-00-00)).
* Vymezení akceleračních zón pro obnovitelné zdroje.[^9]

### Výkonnostní normy

Důležitým nástrojem vlády je i stanovení norem pro určité aktivity. Ty se mohou v čase zpřísňovat, ale i v tomto případě platí, že pro to, aby se jim podniky a domácnosti úspěšně přizpůsobit, je potřeba jejich zavedení (případně změny) signalizovat s dostatečným předstihem. Příklady:
* [Normy](https://eur-lex.europa.eu/legal-content/CS/TXT/?uri=celex:32023R0851) pro emise CO<sub>2</sub> pro nová auta a dodávky v EU a konec prodeje aut produkujících CO<sub>2</sub> po roce 2035.[^10]
* Požadavky na nové budovy s nulovými emisemi v EU ([směrnice o energetické náročnosti budov](https://eur-lex.europa.eu/legal-content/CS/TXT/HTML/?uri=OJ:L_202401275)).

### Cíle a závazky

Častým nástrojem pro dosažení klimatických závazků je stanovení konkrétních cílů a jejich ukotvení v zákoně. Nejčastěji se lze setkat s **cíli pro snížení emisí skleníkových plynů** (ať už na úrovni celého státu nebo jednotlivých sektorů ekonomiky). V rámci EU dále existují i **cíle pro podíl obnovitelných zdrojů** v energetickém mixu nebo **cíle pro** **energetické úspory.** Cíle jsou jako nástroj důležité ze dvou důvodů: jednak vytyčují trajektorii pro transformaci ekonomiky a jednak **odrážejí klimatické ambice** konkrétní vlády (a fungují de facto jako symbol těchto ambicí). Příklady:

* Závazek EU dosáhnout klimatické neutrality do roku 2050 ([Evropský klimatický zákon](https://eur-lex.europa.eu/legal-content/CS/TXT/HTML/?uri=CELEX:32021R1119)).[^11]
* Cíle pro jednotlivé členské státy EU ke snížení emisí mimo EU ETS v sektorech dopravy, budov, malého průmyslu a energetiky, zemědělství a odpadů ([nařízení o sdílení úsilí](https://eur-lex.europa.eu/legal-content/CS/TXT/?uri=celex%3A32023R0857)).
* Stanovení podílu obnovitelných zdrojů na konečné spotřebě energie v EU v roce 2030 na úrovni 42,5 % ([směrnice o obnovitelných zdrojích energie](https://eur-lex.europa.eu/legal-content/CS/TXT/HTML/?uri=OJ:L_202302413)).
* Stanovení množství CO<sub>2</sub>, které má být v EU v roce 2030 pohlceno lesy a půdou ([směrnice LULUCF](https://eur-lex.europa.eu/legal-content/CS/TXT/?uri=celex%3A32023R0839)).

## Ekonomické nástroje

Ekonomické nástroje se vztahují zejména k nákladům, jež jsou s dekarbonizací spojeny. **Pokud má určitá aktivita negativní dopad** na životní prostředí nebo klima (např. při ní dochází k produkci emisí skleníkových plynů), **zatíží ji tyto nástroje zpoplatněním**. Účelem je napravit selhání trhu, který tyto negativní externality nebere v potaz. Naopak **pokud je aktivita pro dekarbonizaci žádoucí, ekonomické nástroje ji zvýhodní** – třeba daňovými úlevami nebo pomocí dotační či jiné podpory.

### Zpoplatnění emisí skleníkových plynů

Jde o zejména systémy pro obchodování s emisními povolenkami nebo uhlíkové daně. Ty mají zpoplatněním **motivovat jak producenty, tak spotřebitele k upřednostnění nízkoemisních a bezemisních alternativ.** V případě producentů jde o dekarbonizaci výroby, u spotřebitelů například o renovaci bydlení nebo změny způsobu dopravy, aby docházelo k co nejmenší spotřebě fosilních paliv. Mezi nástroje pracující s cenou uhlíku patří i tzv. uhlíkové offsety. Ty jsou však pouze dobrovolným nástrojem, který umožňuje podniku účetně snížit[^12] své emise poté, co byly vyčerpány všechny další možnosti jejich snížení.[^13] Příklady:

* [Systém EU pro obchodování s emisními povolenkami](https://faktaoklimatu.cz/explainery/emisni-povolenky-ets) (_Emission Trading System_, EU ETS), který zpoplatňuje každou tunu emisí vyprodukovanou nejvíce znečišťujícími sektory (jako výroba elektřiny, těžký průmysl nebo letecká doprava). Dotčené podniky si za každou tunu emisí musí koupit povolenku, jejíž cenu určuje mechanismus nabídky a poptávky a zároveň je stanoven pro obchodované emisní povolenky stanoven cenový strop (princip _cap-and-trade_). Množství povolenek v oběhu se nicméně postupně snižuje, aby mohlo být dosaženo předem stanoveného emisního cíle.[^14] [^15]
* Uhlíkové daně, které předem stanovují konkrétní částku za tunu emisí. Aktuálně jsou [používány](https://carbonpricingdashboard.worldbank.org/compliance/instrument-detail) v 39 zemích nebo jurisdikcích světa napříč různými sektory ekonomiky.[^16] [^17]
* [Mechanismus uhlíkového vyrovnání na hranicích](https://eur-lex.europa.eu/legal-content/CS/TXT/HTML/?uri=CELEX:32023R0956) (_Carbon Border Adjustment Mechanism_, CBAM) neboli tzv. uhlíkové clo, kterým EU od roku 2026 zpoplatní dovozy emisně intenzivních produktů do EU. Tím dojde k narovnání trhu pro domácí výrobce, kteří podléhají povinnosti nakupovat emisní povolenky.
* [Uhlíkové offsety](https://faktaoklimatu.cz/explainery/uhlikove-offsety), jimiž může podnik účetně snížit své emise – zakoupením offsetu podpoří opatření, které vede buď k pohlcení emisí (např. sázení stromů nebo zlepšení stavu půdy díky šetrnějšímu způsobu hospodaření), nebo zabrání jejich vypouštění (např. stavba elektrárny na obnovitelné zdroje).[^18]

### Podpora dekarbonizačních opatření

**Zajišťuje rozvoj a fungování klimaticky prospěšných opatření** (např. rozvoj obnovitelných zdrojů), pro které může být – zejména v počátku – náročné vzniknout na čistě tržní bázi, ale zároveň je jejich rozvoj pro úspěšnou dekarbonizaci zásadní. Příklady:
* Využití příjmů ze zpoplatnění emisí (ať už jde o emisní povolenky, uhlíkovou daň nebo uhlíkové clo) a jejich redistribuce prostřednictvím národních rozpočtů[^19] nebo evropských fondů (Modernizační, Inovační a od roku 2026 Sociální klimatický fond) ve prospěch dekarbonizačních opatření.[^20]
* Dotační a investiční programy, z nichž jsou prostředky rozdělovány prostřednictvím [fondů](https://faktaoklimatu.cz/infografiky/fondy-eu) a operačních programů.[^21] Např. [Operační program Životní prostředí pro období 2021–2027](https://opzp.cz/) nebo [Národní program Životní prostředí](https://www.narodniprogramzp.cz/).
* Daňové úlevy, které jsou např. v USA [součástí](https://www.irs.gov/credits-and-deductions-under-the-inflation-reduction-act-of-2022) investičního balíčku pro dekarbonizaci – v rámci zákona o omezení inflace (_Inflation Reduction Act_, IRA).[^22]
* Státní podpora bezemisních zdrojů energie (aukce, feed-in tarify, contracts for difference[^23]), která výrobcům dodává v podobě smlouvy ujištění o návratnosti jejich investice. V Česku takto funguje podpora obnovitelných zdrojů energie, kterou upravuje [zákon č. 469/2023 Sb.](https://www.e-sbirka.cz/sb/2023/469) Tato podpora přitom nabývá např. formy garantované výkupní ceny za vyrobenou jednotku elektřiny po dobu několika let.

## Informační nástroje

**Dostupné informace pomáhají k lepším rozhodnutím**. Samotné informační nástroje mohou mít mnoho podob a umožňovat předávání informací mezi různými aktéry (stát → podniky, stát → občané, podniky → občané atd.).

### Státní strategie a koncepce

Informují jednotlivé aktéry o tom, **co lze čekat od státní politiky v oblasti dekarbonizace.** Například průmysl může díky kvalitním strategiím lépe plánovat svou budoucí výrobu – v některých sektorech probíhá toto plánování až na desítky let dopředu. Mezi tyto dokumenty patří například: 
* [Vnitrostátní plán ČR v oblasti energetiky a klimatu](https://www.mpo.gov.cz/cz/energetika/strategicke-a-koncepcni-dokumenty/aktualizace-vnitrostatniho-planu-ceske-republiky-v-oblasti-energetiky-a-klimatu--277532/)
* [Státní energetická koncepce ČR](https://www.mpo.gov.cz/cz/energetika/statni-energeticka-politika/statni-energeticka-koncepce--223620/)
* [Politika ochrany klimatu ČR](https://www.mzp.cz/cz/politika_ochrany_klimatu_2017)
* [Strategie přizpůsobení se změně klimatu v podmínkách ČR](https://www.mzp.cz/cz/zmena_klimatu_adaptacni_strategie)
* Sektorové strategie ČR – [Vodíková strategie](https://www.mpo.gov.cz/cz/prumysl/strategicke-projekty/vodikova-strategie-cr-aktualizace-2024-schvalena-vladou--282165/), [Dlouhodobá strategie renovací budov](https://www.mpo.gov.cz/cz/energetika/energeticka-ucinnost/strategicke-dokumenty/dlouhodoba-strategie-renovaci-budov--255200/) a další

### Reporting a zveřejňování informací

Tyto nástroje umožňují sbírat **informace od finančních a businessových aktérů o udržitelnosti** jejich aktivit, a tím nepřímo tlačit na zvyšování udržitelnosti (nebo udržitelností podmiňovat finanční podporu). **Na straně státu** může jít o pravidelné **reportování o tom, jak naplňuje emisní a další závazky**, uvedené v existující legislativě nebo v národních strategických dokumentech. Mezi tyto nástroje patří například:
* [Taxonomie udržitelných aktivit](https://faktaoklimatu.cz/infografiky/taxonomie-eu), která v EU klasifikuje udržitelné aktivity.
* Pravidelné reportování podniků o tom, jak si stojí v oblasti udržitelnosti na základě [směrnice o podávání zpráv podniků o udržitelnosti](https://eur-lex.europa.eu/legal-content/CS/TXT/HTML/?uri=CELEX:32022L2464) (_Corporate Sustainability Reporting Directive_, CSRD).
* [Národní inventarizační zprávy](https://www.chmi.cz/files/portal/docs/uoco/oez/nis/nis_uv_cz.html), ve kterých ČHMÚ každoročně reportuje emise skleníkových plynů v jednotlivých sektorech.
* [Integrované vnitrostátní zprávy o pokroku v oblasti energetiky a klimatu](https://eur-lex.europa.eu/legal-content/CS/TXT/?uri=CELEX:32022R2299), ve kterých členské státy EU každé dva roky reportují o plnění svých vnitrostátních plánů.

### Označování zboží a služeb

Informovaným spotřebitelským rozhodnutím napomáhají také různá environmentální a energetická označení výrobků a služeb. Příklady:
* [Energetické štítky domácích spotřebičů,](https://energy-efficient-products.ec.europa.eu/ecodesign-and-energy-label/understanding-energy-label_en?prefLang=cs) které značí energetickou náročnost daného zařízení a další [ekoznačky](https://eur-lex.europa.eu/legal-content/CS/TXT/HTML/?uri=CELEX:32010R0066) výrobků odpovědných k životnímu prostředí (např. [kosmetických produktů](https://op.europa.eu/en/publication-detail/-/publication/4d89df1f-d71c-11ec-a95f-01aa75ed71a1)).
* [Certifikace FSC](https://faktaoklimatu.cz/explainery/lesni-certifikace) pro výrobky ze dřeva pocházejícího z lesa, v němž se hospodaří v souladu s přísnými pravidly a důrazem na ekologii a udržitelnost.

### Vzdělávání a osvětové kampaně pro veřejnost

**Vzdělávací systém by měl odpovídat potřebám transformace k bezemisní budoucnosti.** Témata spojená se změnou klimatu a dekarbonizací by měla mít své místo v rámcových vzdělávacích plánech základních i středních škol. Stejně tak by měly existovat studijní programy, jež připraví studující pro působení v nových oborech nebo umožní rekvalifikaci těm, kteří se v důsledku změn budou muset přesunout na novou pracovní pozici.

Kampaně se mohou zaměřovat buď na přiblížení dekarbonizace jako celku, nebo mohou informovat o možnostech v určité oblasti – např. o možnostech snížení energetické náročnosti bydlení a navazujících dotačních programech. Mezi tyto nástroje patří například:

* Studijní obor autotronik na některých SOŠ, který se zaměřuje na kapacity v oblasti elektromobility a alternativních pohonů.
* Kampaň [Zelená modernizace](https://www.zelenamodernizace.cz/), v rámci které ministerstvo životního prostředí představuje možnosti dekarbonizace pro domácnosti i podniky a ukazuje příklady dobré praxe.
* Kampaň [#Czechia4Climate](https://mzv.gov.cz/jnp/cz/udalosti_a_media/archiv_zprav/rok_2022/ministr_lipavsky_a_ministryne_hubackova.html) ministerstev životního prostředí a zahraničních věcí během předsednictví Česka v Radě EU.


## Investice do infrastruktury

Zahrnují **rozsáhlejší investice státu v řádu miliard korun** do budování infrastruktury.[^24] Jde o investice, které stát typicky spolufinancuje z evropských prostředků, půjček (např. od Evropské investiční banky), zelených dluhopisů či se na nich podílí ve spolupráci se soukromým sektorem. Příklady:
* Výstavba nového jaderného bloku v Dukovanech.
* Budování železniční infrastruktury.[^25]
* Infrastruktura pro dobíjecí stanice pro elektromobily.[^26]
* Interkonektor[^27] [NordLink](https://www.statnett.no/en/our-projects/interconnectors/nordlink/), který pod mořem propojuje elektrizační soustavu Dánska a Německa.

## Poznámky

[^1]: Klasifikace environmentálních nástrojů (_policies_) se napříč odbornou literaturou liší podle míry zobecnění a seskupení jednotlivých nástrojů do kategorií. Zároveň lze k této klasifikaci dojít pomocí několika parametrů např. dle typu zvoleného nástroje, oblasti působnosti (mezinárodní × národní) či závaznosti (povinné × dobrovolné). Mnoho nástrojů lze také zařadit do více kategorií najednou (např. uhlíková daň je jak ekonomickým nástrojem, tak ve své podstatě regulací). Námi použité dělení do velké míry vychází z [metodologie Evropské agentury pro životní prostředí](https://www.eea.europa.eu/themes/policy/intro), která využívá dělení na regulatorní, tržní a osvětové nástroje. K tomu jako zvláštní kategorii připojujeme investice do infrastruktury.

[^2]: Jednotlivé nástroje téměř nikdy nepůsobí izolovaně, respektive často je k dosažení požadovaných změn potřeba několika najednou. Jako příklad lze uvést nařízení, které zakazuje prodej nových automobilů emitujících CO<sub>2</sub> po roce 2035. K tomu, aby skutečně došlo ke snížení emisí v dopravě, je zároveň potřeba vybudovat dobíjecí a plnící infrastrukturu pro elektromobilitu, investovat do jiných způsobů dopravy atd. Zkrátka volit taková opatření, které zajistí existenci alternativ ke stávajícím vozidlům produkujících CO<sub>2</sub>.

[^3]: Tyto faktory pro volbu nástroje shrnuje Pracovní skupina III ve [Čtvrté hodnotící zprávě](https://www.ipcc.ch/site/assets/uploads/2018/02/ar4-wg3-chapter13-2.pdf#page=7) Mezivládního panelu pro změnu klimatu (str. 751).

[^4]: Hojně diskutovaný konec aut produkujících emise CO<sub>2</sub> po roce 2035 je dobrým příkladem. Regulace byla přijata více než s desetiletým předstihem Její náběh je navíc [postupný](https://climate.ec.europa.eu/eu-action/transport/road-transport-reducing-co2-emissions-vehicles/co2-emission-performance-standards-cars-and-vans_en?prefLang=cs) s průběžně přísnějšími emisními normami v letech 2025–2029 a 2030–2034.

[^5]: Limity mají počátek v roce 1991, kdy došlo k vydání [usnesení](https://kormoran.vlada.cz/usneseni/usneseni_webtest.nsf/0/7DCED4838DD30F36C12571B6006B9ABD) tehdejší vládou Petra Pitharta. V roce 2008 vláda Mirka Topolánka v [usnesení](https://odok.cz/portal/services/download/attachment/2008/1176/PDF/) upravila limity v dole Bílina a vláda Bohuslava Soboty je v roce 2015 prolomila ve prospěch další těžby.

[^6]: Zatímco Česko má termín pro konec uhlí zanesen ve strategickém dokumentu, kterým je [Vnitrostátní plán v oblasti energetiky a klimatu](https://www.mpo.gov.cz/assets/cz/energetika/strategicke-a-koncepcni-dokumenty/2023/10/Aktualizace_NKEP_10_2023_final.pdf), například v Nizozemsku je součástí zvláštního [zákona](https://climate-laws.org/document/law-prohibiting-coal-in-electricity-production_6051).

[^7]: Francie ji v roce 2022 v [klimatickém zákoně](https://www.legifrance.gouv.fr/jorf/id/JORFTEXT000043956924) zakázala jako první země na světě. Další podobné iniciativy, nejen na úrovni státu, mapuje stránka [World Without Fossil Ads](https://www.worldwithoutfossilads.org/projects/).

[^8]: LEX OZE jsou přezdívky pro jednotlivé novely energetického zákona č. 19/2023 Sb.

[^9]: V Česku se aktuálně [připravuje legislativa](https://www.mzp.cz/cz/news_20240424_Rozvoj-obnovitelnych-zdroju-energie-urychli-akceleracni-zony), která ve vybraných oblastech umožní získat povolení pro výstavbu solárních nebo větrných elektráren do 12 měsíců. Dosud povolování především větrných elektráren trvalo až [sedm let](https://faktaoklimatu.cz/assets-local/publications/2023-rozvoj-obnovitelne-energie-v-cesku-do-2030.pdf).

[^10]: EU přijala dané [nařízení](https://eur-lex.europa.eu/legal-content/CS/TXT/?uri=celex%3A32023R0851) v rámci balíčku Fit for 55, který uvádí v praxi vizi Zelené dohody pro Evropu. Ač se v českém prostředí o tomto nařízení často mluví jako o zákazu spalovacích motorů, jde pouze o zákaz registrace nových aut produkujících oxid uhličitý po roce 2035. Spalovací motory tak budou moct být zachovány, pokud budou do té doby vyvinuta uhlíkově neutrální syntetická paliva.

[^11]: A zároveň ke snížení emisí skleníkových plynů o 55 % do roku 2030 v porovnání s rokem 1990. Časem do zákona přibude i emisní cíl pro rok 2040.

[^12]: Účetní snížení nepředstavuje skutečné snížení emisí (tedy že by emise podniku klesly o určité množství tun CO<sub>2</sub>). Jde o jejich vyrovnání (kompenzací) aktivitou, která daný objem emisí zachytí (např. výsadba lesa), ačkoliv se samotným provozem podniku nemá nic společného. Zakoupení takovéto vyrovnávací aktivity = uhlíkový offset.

[^13]: Např. podnik už dekarbonizoval své vytápění, elektřinu odebírá z obnovitelných zdrojů a firemní flotilu tvoří elektromobily, ale zaměstnanci stále létají na zahraniční konference.

[^14]: Od roku 2027 začne fungovat tzv. ETS 2 systém, který emisními povolenkami zatíží i sektory silniční dopravy a budov.

[^15]: Systém pro obchodování s emisními povolenkami [fungují](https://carbonpricingdashboard.worldbank.org/compliance/instrument-detail) i jiných zemích světa – např. v Číně, Velké Británii, Novém Zélandu ad.

[^16]: Uhlíková daň v porovnání s ETS nestanovuje konkrétní emisní cíl ani emisní strop, teoreticky by tak mohlo dojít k tomu, že emise budou dále produkovány, pokud za ně budou producenti ochotni platit.

[^17]: V některých zemích (např. Francii, Španělsku nebo Polsku) funguje jak ETS systém, tak uhlíková daň. Zatímco ETS [pokrývá](https://carbonpricingdashboard.worldbank.org/compliance/coverage) v současnosti přibližně jednu pětinu světových emisí CO<sub>2</sub>, v případě uhlíkové daně jde o 6 %.

[^18]: V praxi je však s offsety spojeno několik [problémů](https://faktaoklimatu.cz/explainery/uhlikove-offsety-problemy).

[^19]: V Česku např. spolufinancují program Nová zelená úsporám.

[^20]: V případě příjmů z uhlíkové daně dochází v některých zemích k investicím do dekarbonizace nebo podpoře obyvatel (jako příklad může sloužit rakouský [Klimabonus](https://www.klimabonus.gv.at/en/), kdy dochází k navrácení části prostředků zpět domácnostem, nebo slevy na zdravotním pojištění ve [Švýcarsku](https://www.bafu.admin.ch/bafu/en/home/topics/climate/info-specialists/reduction-measures/co2-levy/redistribution.html)).

[^21]: Mimo výnosů ze zpoplatnění emisí (viz výše) získávají prostředky z dalších příjmů státního rozpočtu nebo v případě Unie například ze společné půjčky [Next Generation EU](https://next-generation-eu.europa.eu/index_cs). Některé státy také emitují zelené dluhopisy, kterými zajišťují financování pro dekarbonizační projekty.

[^22]: Vztahují se na nákup elektromobilu, zvyšování energetické efektivity domácnosti (tepelná čerpadla, zateplení apod.) nebo rozvoj zařízení na [zachytávání a ukládání uhlíku](https://faktaoklimatu.cz/studie/2022-reserse-ccs) v průmyslu (_Carbon Capture and Storage_, CCS), vodíkovou infrastrukturu či solární a větrné elektrárny.

[^23]: Contracts for difference fungují například v Německu, kdy producentům elektřiny garantují výkupní cenu ve smyslu, že pokud je smluvená cena nižší než současná tržní cena, rozdíl připadne kupujícímu elektřiny, pokud je to naopak, kupující doplatí producentovi rozdíl v ceně.

[^24]: V Česku působí [Vládní výbor pro strategické investice](https://vlada.gov.cz/cz/ppov/strategicke-investice/uvod-206914/), jehož úkolem je koordinace strategických investic státu v oblastech dopravy, bydlení, energetiky, vzdělávání, vědy, výzkumu a inovací.

[^25]: V roce 2022 český stát investoval do železnic celkem [61 mld. Kč](https://ekonomickydenik.cz/stat-loni-nainvestoval-do-dopravni-infrastruktury-pres-90-miliard-korun-o-10-procent-vice-nez-o-rok-drive/).

[^26]: Statistiky o dobíjecích stanicích v ČR nabízí [stránka Čistá doprava](https://www.cistadoprava.cz/stanice-ceska-republika/), kterou spravuje Centrum pro dopravní výzkum.

[^27]: [Interkonektor](https://en.wikipedia.org/wiki/Interconnector) označuje propojení elektrizačních soustav, např. mezi dvěma zeměmi. Může přitom vést pod zemí, vysoko nad zemí nebo pod mořem.