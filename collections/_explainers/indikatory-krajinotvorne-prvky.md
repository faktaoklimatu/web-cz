---
layout:        explainer
title:         "Krajinotvorné prvky"
slug:          "indikatory-krajinotvorne-prvky"
redirect_from: "/indikatory-krajinotvorne-prvky"
published:     2025-09-15
authors:
  - id: "andy-snovakova"
  - id: "jirka-lnenicka"
weight:        105
tags-scopes:   [ svet ]
tags-topics:   [ priroda ]
cover-source-author:      "Karsten Würth"
cover-source-text:        "Unsplash"
cover-source-license:     "Unsplash licence"
cover-source-license-url: "https://unsplash.com/license"
cover-source-url:         "https://unsplash.com/photos/windmill-surrounded-by-grass-during-daytime-w_a40DuyPAc"
perex: |
    TODO: Perex
---

## Čeho si všímat

Lze si všímat, kolik je v krajině různých drobných prvků, které podporují její pestrost a život v ní – například kolik je stromů či jejich skupinek uprostřed polí, kolik je polních cest a stromořadí, kolik mezí, mokřadů na loukách či v lesích, kolik tůní, travnatých nebo květnatých pásů v polích[^EVP].

{% include figure.html
    name="krajinotvorni-prvek-strom.jpg"
    caption="Strom jako útočiště v jednotvárné zemědělské krajině"
    alt="Strom jako útočiště v jednotvárné zemědělské krajině"
    source-text="Ja Kubislav, Unsplash"
%}

{% include expander-figure.html
    name="vyznam-krajinotvornych-prvku"
    class="contrast-figure"
    label="Jaký je význam krajinotvorných prvků?"
    content="
Krajinotvorné prvky podporují pestrost krajiny, která pak:
- **Je odolná**. Pestrá krajina lépe zadržuje vodu a dokáže tak odolávat suchu či povodním. Množství vody v krajině regulují mokřady, tůně či remízky. Pestrá krajina je také odolnější vůči vodní a větrné erozi. Odnášení půdy z polí brání například travnaté pásy či aleje stromů.
- **Podporuje biodiverzitu**. Krajinotvorné prvky vytvářejí v krajině rozmanité podmínky (stín, vlhkost, různé zdroje potravy a úkrytů) a tím podporují výskyt nejrůznějších druhů živočichů.
"
%}

## Jaký stav a vývojové trendy lze pozorovat

**V současnosti na mnoha místech v Česku tyto krajinotvorné prvky chybějí nebo se vyskytují jen sporadicky.** Je to dáno především scelováním pozemků v minulosti (kolektivizace od 50. let 20. století a vznik velkých družstev) a intenzivním zemědělstvím. Politické a legislativní změny stejně jako důraz na výnosy sice přinesly větší efektivitu produkce a ekonomický zisk, ale znamenaly také velké zásahy do krajiny s mnoha negativními důsledky. Krajina tak přišla o svou rozmanitost a s tím i o značnou část své dřívější hodnoty. 

Rozorání mezí a polních cest, vysoušení mokřadů, vykácení lesíků a remízků a další změny – to vše vedlo k tomu, že v Česku dnes najdeme jedny z největších ucelených bloků zemědělské půdy v celé EU[^kolektivizace]. Na těchto plochách se navíc často opakovaně pěstuje jedna plodina, zpravidla intenzivně ošetřovaná pesticidy a přihnojovaná syntetickými hnojivy. Vzniká tím prostředí nehostinné pro život dalších druhů a každý krajinotvorný prvek pak představuje pomyslnou malou “oázy v poušti”, kde mohou tyto druhy přežívat. 

**V posledních letech zvolna přibývá snahy ztracenou pestrost do krajiny vracet**, a to zejména na lokální úrovni (viz příklad dobré praxe níže). Při splnění podmínek je na to možné využít i evropské dotace – například v rámci [Společné zemědělské politiky](https://agriculture.ec.europa.eu/common-agricultural-policy/cap-overview/cap-glance_en). Opatření potřebná pro obnovu krajinotvorných prvků definuje také evropské nařízení o obnově přírody ([Nature Restoration Law](https://eur-lex.europa.eu/legal-content/EN/TXT/?uri=CELEX%3A52022PC0304)). 


## Jak tuto situaci zlepšit

**Pečovat o existující** krajinotvorné prvky, **obnovovat už neexistující** prvky (např. odvodněné mokřady či květnaté pásy) a **zakládat úplně nové** prvky (např. vysazovat stromořadí podél cest). 
Kromě lokálních projektů a zapojení veřejnosti (viz příklad níže) jsou neméně důležité i systémové změny – na úrovni legislativy a souvisejících dotačních programů, které budou k péči o krajinotvorné prvky motivovat zemědělce i finančně. Svou roli hraje také osvěta, hlubší pochopení tématu odolnosti krajiny a ochota měnit dlouho používané způsoby hospodaření. 

Obnova krajinotvorného prvku probíhá na lokální úrovni a často vychází z iniciativy jednotlivců či malých skupin. Vždy je třeba k ní přistupovat promyšleně, s ohledem na historii a podmínky dané lokality.

Příkladem může být vysychající rašeliniště v přírodní rezervaci Nová louka. Díky lidem z místního ochranářského spolku dochází k jeho postupné obnově – odvodňovací kanály byly přehrazeny dřevěnými přepážkami (bez použití těžké techniky), aby voda neodtékala tak rychle.
Rašeliniště tak postupně zarůstá, opět pomáhá s regulací vody v lokalitě a vytváří prostor pro život nejrůznějších rostlin a živočichů.

{% include figure.html
   name="priklad-nova-louka.jpg"
   caption="Obnovené rašeliniště v Jizerských horách"
   alt="Obnovené rašeliniště v Jizerských horách"
   source-text="Adapterra Awards"
%}


## Zdroje a poznámky

[^EVP]: Dalšími příklady jsou různé příkopy, terasy, krajinotvorné sady, skalky či travnaté údolnice. Všechny krajinotvorné prvky definuje [zemědělský zákon](https://www.zakonyprolidi.cz/cs/1997-252) jako *ekologicky významné prvky* (EVP). Zákon rovněž stanovuje, že všechny EVP musí být evidovány v registru LPIS.
[^kolektivizace]: Od roku 1948 do konce osmdesátých let bylo v Československu rozoráno 270 tis. hektarů luk a pastvin, 145 tis. ha mezí (což odpovídá jejich délce nejméně 800 tis. km), 120 tis. km polních cest, 35 tis. ha hájků, lesíků a remízků ve volné krajině a došlo k odstranění 30 tis. km liniové zeleně ([Státní politika životního prostředí ČR 2030 s výhledem do 2050](https://www.mzp.cz/system/files/2024-07/OPZPUR-statni_politika_zp_2030_s_vyhledem_2050-20220615.pdf)).
