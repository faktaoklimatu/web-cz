---
layout:      explainer
title:       "Proč je důležité udržovat půdu zdravou?"
slug:        "zdravi-pudy-degradace"
published:   2024-03-27
authors:
  - ids: ["andy-snovakova"]
  - id: "jirka-lnenicka"
    minor-role: "editace"
  - id: "marcel-otruba"
    minor-role: "ilustrace"
  - name: "doplním"
    affiliation: doplním
    minor-role: "konzultace"
weight:      74
tags-scopes: [ svet ]
tags-topics: [ priroda ]
cover-source-author:      "Darla Hueske"
cover-source-text:        "Intenzivní zemědělství"
cover-source-license:     "https://unsplash.com/license"
cover-source-license-url: "https://creativecommons.org/licenses/by/2.0"
cover-source-url:         "https://unsplash.com/photos/a-tractor-in-a-field-ocjO6ibpvFE"
perex: |
  doplním
---


Půdy tvoří základ všech suchozemských ekosystémů, což platí i o půdách využívaných k zemědělským účelům, z nichž lidé získávají obživu. Dlouhodobé sledování kvality půd ukazuje, že v mnoha částech světa vlivem dosavadního hospodaření půda (nejen zemědělská) postupně degraduje – snižuje se zejména množství obsaženého humusu – a klesá tak její schopnost plnit produkční i ekosystémové funkce. Pokud se nic nezmění, může v nejbližších sto letech téměř polovina konvenčně obdělávaných půd světa tyto produkční a další funkce ztratit úplně[^ritchie-2021] - z kdysi úrodné půdy se stane prach[^dust-bowls]. Proč k půd degradaci dochází a jak se projevuje? Jak by měla vypadat zdravá půda? A jaká je situace v Česku? Těmto otázkám se věnuje následující text.

## Co je zdravá půda a jaké plní funkce?

Zdravá půda má **nezastupitelný význam** v přírodních, ale i člověkem výrazně přetvářených (kulturních) ekosystémech. Stejně jako vodu ji k životu potřebuje bezpočet druhů rostlin, hub, živočichů i mikroorganismů – a také člověk. Její postupující degradace proto představuje velmi závažný problém.

Půdu lze chápat jako samostatný ekosystém, který je však zároveň velmi úzce propojen se všemi ostatními suchozemskými ekosystémy. Nejde jen o neživou materii, jak by se mohlo na první pohled zdát. Ve skutečnosti je půda **živý komplex** mnoha různých vztahů, funkcí a procesů. Jak vlastně celý tento systém vzniká a funguje?

Neživou (minerální) složku půdy, která vzniká rozpadem matečné horniny na různě velké částice (jílovité, hlinité, písčité), promíchává a doplňuje voda a půdní vzduch (ten může mít často odlišné složení než vzduch, který dýcháme). Díky tomu vznikají podmínky pro život obrovského množství mikrobů, hub, vodních i suchozemských živočichů, od jejich nejmenších zástupců (např. želvušky nebo krytenky) až po tzv. půdní megafaunu (např. žížaly nebo mnohonožky). Když se postavíme do zdravého ekosystému, jako je třeba květnatá louka nebo lužní les, nachází se pod našima nohama zpravidla více půdních organismů, než kolik je lidí na celé planetě. Z hlediska rozmanitosti zastoupených druhů ([biodiverzity](/explainery/ubyvani-biodiverzityexplainery/umirani-ceskych-lesu)) najdeme v půdě více živočišných druhů, než kolik je druhů obratlovců v celé Evropě. Tento živý systém udržuje v chodu stovky milionů let starou "cirkulární ekonomiku", tedy koloběh zdrojů, potřebných jak pro samotný život v půdě, tak pro další ekosystémy na ni napojené (ať už jde o řepková pole nebo květnaté louky).

Abychom lépe pochopili **cyklus živin** a důležitých stavebních prvků (např. uhlíku, dusíku a fosforu), který díky zdravé půdě v přírodě probíhá, představme si rostlinu, která čerpá z půdy potřebné látky, aby mohla pomocí fotosyntézy produkovat organickou hmotu – tedy růst a rozvíjet se. Ve chvíli, kdy taková rostlina nebo její část (třeba květ po opylení) odumře a spadne na zem, začne se na povrchu půdy hromadit nezpracovaná organická hmota. Tu začnou zpracovávat již zmíněné **půdní organismy** – postupně ji požírají a energii z ní využívají pro sebe[^konzumenti-reducenti]. Během tohoto procesu, jemuž se říká **mineralizace**, dochází k rozpadu zmíněné organické hmoty na jednodušší sloučeniny. Ty jsou pak v půdě opět k dispozici pro další růst rostlin.

{% include expander-figure.html
    name="složky-organické-hmoty"
    class="contrast-figure"
    label="Více o dalších složkách půdní organické hmoty"
    content="
Odumřelé části organismů však nejsou jedinými organickými složkami půdy. Rostliny také ze svých kořenů vylučují tzv. kořenové exudáty, jež jsou pro půdní organismy dalším zdrojem energie (jde v podstatě o cukry), ale zároveň fungují i jako jakýsi komunikační kanál mezi rostlinou a půdní faunou. Pomocí exudátů rostlina přitahuje ke svým kořenům organismy, které začnou kromě exudátů zpracovávat i ostatní organickou hmotu v okolní půdě, a zpřístupní tak rostlině potřebné živiny.\\
Jiné látky jsou zase vylučovány mikroskopickými houbami, jejichž vlákna procházejí půdou na velké vzdálenosti. Tyto látky (např. glomalin) se významně podílejí na budování půdních agregátů – fungují jako lepidlo, díky kterému půdní částice lépe drží pohromadě.
"
%}

Tímto mechanickým a chemickým zpracováním odumřelé organické hmoty se půdní organismy podílejí nejen na **zpřístupnění živin pro rostliny**, ale také na **vytváření půdní struktury** – tzv. půdních agregátů. Tyto agregáty si lze představit jako slepence organické hmoty, jílovitých částic a dalších materiálů. Půda je díky nim pórovitá a tedy lépe prostupná pro vzduch a kořeny rostlin, ale také pro vodu, čím pomáhá s **regulací množství vody v krajině**.

Je-li odumřelé organické hmoty dostatek, půdní organismy ji nespotřebují všechnu, ale část zůstává v půdě jako tzv. **humus** – dlouhodobě uložená organická hmota, kterou si lze představit jako přírodní zásobárnu potravin na horší časy. Tímto způsobem půda navíc dlouhodobě ukládá uhlík v organické hmotě, což je výhodné pro zmírnění změny klimatu.

**Funkce zdravé půdy:**

- Důležitý mezistupeň v cirkulaci některých prvků (uhlík, dusík, fosfor)
- Podmínky pro život velkého množství organismů
- Podíl (díky porézní struktuře) na regulaci vody v krajině
- Dlouhodobé úložiště uhlíku, a tedy podíl na zmírňování klimatické změny

## Co je půdní degradace a proč k ní dochází?
Významná část zemědělských půd v Česku je v nějaké formě degradovaná. To znamená, že půda ztrácí svou strukturu, vytrácí se z ní život a organická hmota, a půda tak není schopna dostatečně plnit produkční a ekosystémové funkce (to kromě jiného vede i k výraznému poklesu cen půdy). V Česku se lze nejčastěji setkat s těmito formami půdní degradace[^zasolovaní]:

- **Ztráta organické hmoty** (dehumifikace)
- **Eroze** (vodní a větrná)
- **Okyselování** (acidifikace)
- **Utužení**
- **Kontaminace**
- **Zástavba**

Degradační procesy probíhají v přírodě přirozeně. Za běžných podmínek je však půda schopna obnovy a degradační procesy vyvažuje. Nevhodné zacházení s půdou však tyto procesy zhoršuje a půda není schopná se dostatečně rychle obnovovat. **Intenzivní hnojení syntetickými hnojivy**, **aplikace různých pesticidů**, **využívání těžké techniky**, **velkoplošné pěstování jedné plodiny** (monokultury) a **rozsáhlé lány polí**[^rozloha] jsou hlavními faktory, proč půda ztrácí své kvality. Jak již bylo uvedeno, zdravá půda je propojený systém, kde vše souvisí se vším. To samé platí i pro degradovanou půdu. Důsledky jedné formy degradace jsou často příčinami jiné formy degradace.

### Ztráta organické hmoty (dehumifikace)
V současně rozšířeném intenzivním modelu zemědělství jsou živiny do půdy dodávány převážně průmyslově vyráběnými hnojivy[^prumyslove-hnojiva]. Tato hnojiva sice poskytnou rostlinám potřebné živiny, ale chybí v nich organická hmota, která by vyživovala půdní organismy (a tím celý půdní ekosystém). Běžnou praxí je také to, že po sklizni úrody zůstává na polích jen minimum mrtvé organické hmoty, což vede k narušení přirozených cyklů prvků v půdě a vytváří závislost na neustálém dodávání hnojiva.
Aby půdní organismy přežily, začnou rozkládat humus (čímž také uvolňují do atmosféry oxid uhličitý). K rychlejšímu rozkladu uložené organické hmoty přispívá také orba. Hlubší vrstvy půdy s uloženou organickou hmotou se díky rozorávání dostávají na povrch, kde vzdušný kyslík urychluje rozkladné procesy.\\
Ztráta organické hmoty a s tím související pokles množství půdních organismů vede k rozpadu půdní struktury - již zmíněných agregátů.

{% include figure.html
    name="hole-pole.jpg"
    caption="Pole ponechané bez zbytků rostlin"
    alt="Pole ponechané bez zbytků rostlin"
    source-text="Andy Snováková"
%}

### Vodní a větrná eroze

S úbytkem organické hmoty a souvisejícím rozpadem struktury půdaztrácí svou soudržnost a je tak náchylná k tomu, že ji odplaví voda nebo odnese vítr. Rozsáhlé lány polí, nedostatečné množství protierozních prvků v krajině (meze, roztroušená zeleň, travnaté pásy, větrolamy a podobně), ale i nevhodné zemědělské postupy (pěstování erozně náchylných plodin[^erozne-plodiny] nebo orba po svahu) patří mezi příčiny, kvůli kterým k erozi dochází.\\ 
Voda nebo vítr sebou odnášejí ornici (úrodná vrstva půdy) spolu s organickou hmotou a živinami. Živiny se tak dostávají do vodních toků, kde mohou způsobovat přemnožení řas a sinic (obohacování vod živinami se nazývá eutrofizace). Větrem unášené půdní částice mohou být nebezpečné pro zdraví dýchacích cest.

### Acidifikace

K okyselování půdního prostředí přispívá do velké míry hnojení, zejména dusíkatými hnojivy [^goulding-2016],[^dusikata-hnojiva]. Svou roli sehrávají také kyselé deště a imise síry a dusíku. Přirozeně se v půdě nacházejí zásadité prvky (např. vápník), které pH půdního prostředí vyrovnávají. Tyto prvky jsou však při monokultúrním pěstování z půdy odčerpávany.\\
Kyselé půdní prostředí může být nevhodné nejen pro některé druhy rostlin, ale i pro půdní organismy, což vede k další redukci biodiverzity. Některé klíčové prvky, jako například vápník a hořčík, se v kyselém prostředí stávají pro rostliny nepřístupné. Růst rostlin je tak omezený a nevyužitelné prvky se vymývají do podzemních a povrchových vod. Kyselé prostředí navíc pomáhá k mobilizaci některých prvků (jako například hliník nebo mangan), které se tak pro rostliny stávají toxické[^vapneni].

### Utužení

K utužení půdy dochází především vlivem využívání těžké techniky (traktory, kombajny a podobně), která svou váhou vytváří na půdu velký tlak. Tento efekt je ještě více zesílen v případě, že má obdělávaná půda vysokou vlhkost, což přispívá k menší stabilitě půdní struktury. Faktorem ovlivňujícím míru utužení je také množství organické hmoty. Čím více organické hmoty půda obsahuje, tím je vůči utužení odolnější[^nawaz-2013].\\
Utužením půdy dochází k rozpadu její struktury, větší kompaktnosti a tedy i ztrátě pórovitosti. Taková půda ztrácí schopnost absorbovat vodu, čím se zvyšuje riziko vodní eroze. Nedostatek pórů omezuje množství kyslíku, což v kombinaci s nedostatkem vlhkosti vede k omezení půdních procesů (a tedy i zpomalení rozkladu organické hmoty). Rostliny pěstované v takové půdě trpí nedostatkem vody, vzduchu i živin. Utužená půda je pro kořeny rostlin obtížně průchodná, potřebné látky tak nemohou získávat z hlubších vrstev.

### Kontaminace

Pravidelná měření[^BMP] ukazují, že v případě některých prvků a látek (jako například kadmium, arsen nebo DDT[^carson]) dochází k překračování zákonem stanovených preventivních limitů[^preventivni-limity].\\
Znečišťující látky (polutanty) se do půdy dostávají například z emisí z průmyslu nebo dopravy, mohou unikat při různých haváriích (například při přepravě chemikálií), z nedostatečně zabezpečených skládek odpadu nebo při těžební činnosti. Důležitou roli hrají také chemikálie využívané v zemědělství (hnojiva a pesticidy). Některé z rizikových prvků se v půdě nacházejí přirozeně, ale změna chemických vlastností půdy (například snížení pH) může vést k jejich vyšší reaktivitě, čímž se stávají pro organismy toxickými.\\
Polutanty mohou v půdě ovlivňovat některé procesy, jako například rozklad organické hmoty. Z půdy se tyto znečišťující látky dostávají i přímo do pěstovaných plodin (což může po konzumaci vést k vážným zdravotním problémům)[^bioakumulace],[^islam-2020], ale také do podzemních a povrchových vod a tím i do dalších složek ekosystémů.

### Zástavba

Podíl zastavěné plochy v České republice dlouhodobě roste[^zastavba-rust]. S rozšiřováním obytných částí a potřebné infrastruktury souvisí úbytek zemědělské půdy, přičemž často dochází k zastavování právě nejkvalitnějších půd[^nejkvalitnejsi-pudy]. Při zástavbě je půda do velké míry mechanicky narušena a pokryta nepropustnými materiály (beton, asfalt).\\
Takovýmto způsobem znehodnocená půda ztrácí veškeré své produkční i ekosystémové funkce. Dochází k snižování biodiverzity, ztrátě krajinného rázu, omezení infiltrace a zadržování vody (což může vést k povodním), a zvyšuje se také riziko kontaminace okolních půd a vod.
Jde o nevratný proces, proto můžeme tuto formu degradace považovat za jednu z nejzávažnějších.

## Závěr
(možno nebude)
Půda poskytuje nezastupitelné funkce jak v přírodních, tak i kulturních ekosystémech. Pro udržení jejího zdraví a stability je důležité zachovávat její dobrou strukturu, přirozený koloběh látek a bohatou půdní biodiverzitu.

## Poznámky a zdroje
[^ritchie-2021]: Hannah Ritchie (2021) - “Do we only have 60 harvests left?” Published online at OurWorldInData.org. Retrieved from: 'https://ourworldindata.org/soil-lifespans'
[^dust-bowls]: Za připomenutí zde stojí americké prašné bouře (Dust Bowls), které se objevily hlavně v 30. letech minulého století. Fenomén Dust Bowl byl způsoben dlouhodobým suchem a špatnou kvalitou půdy, která snadno podléhala větrné erozi. Společenské i přírodní důsledky těchto událostí popisuje například John Steinbeck ve svém románu *Hrozny hněvu*.
[^konzumenti-reducenti]: Větší organismy, jako jsou žížaly nebo slimáci (tzv. konzumenti prvního řádu), nejprve rozemelou organickou hmotu na menší části. Tyto menší fragmenty jsou pak postupně zpracovávány a rozkládány menšími organismy, jako jsou houby a bakterie (tzv. reducenti).
[^zasolovaní]: Kromě uvedených forem degradace může docházet také k zasolování půdy. Touto formou degradace jsou však půdy v České republice ohroženy minimálně.
[^rozloha]: **rozloha poli v ČR - dohľadaj**
[^prumyslove-hnojiva]:V roce 2022 tvořila minerální hnojiva 61 % z celkového objemu živin, které byly dodány na pole. Zbývajících 39 % připadá na statková (hnoj, kejda) a organická hnojiva (zejména digestát z bioplynových stanic). Zdroj: [Zpráva o životním prostředí České republiky](https://www.cenia.cz/wp-content/uploads/2023/12/Zprava_ZP_CR_2022.pdf)
[^erozne-plodiny]:Mezi plodiny náchylné k erozi, resp. plodiny s nízkou ochrannou funkcí patří například kukuřice, řepa, brambory nebo slunečnice. Zdroj:[Eroze od roku 2019, MZ ČR](https://eagri.cz/public/portal/-q335361---cN3hJuYw/prirucka-pro-eroze) 
[^goulding-2016]:Goulding, K. W. T. 2016. “Soil Acidification and the Importance of Liming Agricultural Soils with Particular Reference to the United Kingdom”. Soil Use and Management 32(3):390–99. doi: 10.1111/sum.12270.
[^dusikata-hnojiva]:Dusíkatá hnojiva jsou v ČR nejvíce využívaným typem syntetických hnojiv. Zdroj: [Zpráva o životním prostředí České republiky](https://www.cenia.cz/wp-content/uploads/2023/12/Zprava_ZP_CR_2022.pdf)
[^vapneni]:K vyrovnání pH půdy se využívá vápnění, což však vede k uvolňování emisí skleníkových plynů. Zdroj: Kunhikrishnan, A., R. Thangarajan, N. S. Bolan, Y. Xu, S. Mandal, D. B. Gleeson, B. Seshadri, M. Zaman, L. Barton, C. Tang, J. Luo, R. Dalal, W. Ding, M. B. Kirkham, a R. Naidu. 2016. “Chapter One - Functional Relationships of Soil Acidification, Liming, and Greenhouse Gas Flux”. S. 1–71 v Advances in Agronomy. Roč. 139, Advances in Agronomy, zostavil D. L. Sparks. Academic Press.
[^nawaz-2013]:Nawaz, Muhammad Farrakh, Guilhem Bourrié, a Fabienne Trolard. 2013. “Soil Compaction Impact and Modelling. A Review”. Agronomy for Sustainable Development 33(2):291–309. doi: [10.1007/s13593-011-0071-8](https://link.springer.com/article/10.1007/s13593-011-0071-8)
[^BMP]:Jde o monitorování v rámci tzv. bazálního monitorování půd (BMP), ve kterém jsou pravidelně sledovány množství anorganických polutantů (např. arsen, kadmium, nikl, olovo nebo zinek) a perzistentních organických polutantů (např. polycyklické aromatické uhlovodíky, organochlorované pesticidy). Zdroj: [Zpráva o životním prostředí České republiky](https://www.cenia.cz/wp-content/uploads/2023/12/Zprava_ZP_CR_2022.pdf)
[^carson]:S DDT se mnozí spojují knihu *Mlčící jaro* od Rachel Carsonové (1962), v níž autorka upozorňuje na negativní dopady intenzivního využívání pesticidů na stabilitu přírodních ekosystémů.
[^preventivni-limity]:Preventivní hodnoty představují limity množství rizikových prvků a látek, pod kterými nedochází k narušení funkcí půdy. [Vyhláška č. 153/2016 Sb.](https://www.zakonyprolidi.cz/cs/2016-153)
[^bioakumulace]:Některé látky (například těžké kovy jako olovo, kadmium nebo arzen) mají schopnost bioakumulace, což znamená, že se v tělech organismů (včetně lidí) mohou hromadit po malých dávkách po dlouhá období.
[^islam-2020]:Islam, Md. Didarul, M. Mehedi Hasan, Ashiqur Rahaman, Papia Haque, Md. Sazedul Islam, a Mohammed Mizanur Rahman. 2020. “Translocation and Bioaccumulation of Trace Metals from Industrial Effluent to Locally Grown Vegetables and Assessment of Human Health Risk in Bangladesh”. SN Applied Sciences 2(8):1315. doi: [10.1007/s42452-020-3123-3](https://link.springer.com/article/10.1007/s42452-020-3123-3).
[^zastavba-rust]: Zdroj: [Our World in Data](https://ourworldindata.org/grapher/land-use-over-the-long-term?stackMode=relative&country=~CZE)
[^nejkvalitnejsi-pudy]: Zdroj: [Situační a výhledová zpráva: Půda](https://eagri.cz/public/portal/-q342039---OEFwN1E5/situacni-a-vyhledova-zprava-puda-2021)
