---
layout:      explainer
title:       "Proč je důležité udržovat půdu zdravou?"
slug:        "zdravi-pudy-degradace"
published:   2024-03-27
authors:
  - ids: ["andy-snovakova"]
  - id: "jirka-lnenicka"
    minor-role: "editace"
  - id: "marcel-otruba"
    minor-role: "ilustrace"
  - name: "doplním"
    affiliation: doplním
    minor-role: "konzultace"
weight:      74
tags-scopes: [ svet ]
tags-topics: [ priroda ]
cover-source-author:      "Darla Hueske"
cover-source-text:        "Intenzivní zemědělství"
cover-source-license:     "https://unsplash.com/license"
cover-source-license-url: "https://creativecommons.org/licenses/by/2.0"
cover-source-url:         "https://unsplash.com/photos/a-tractor-in-a-field-ocjO6ibpvFE"
perex: |
  doplním
---


Půdy tvoří základ všech suchozemských ekosystémů, což platí i o půdách využívaných k zemědělským účelům, z nichž lidé získávají obživu. Dlouhodobé sledování kvality půd ukazuje, že v mnoha částech světa vlivem dosavadního hospodaření půda postupně degraduje – snižuje se zejména množství obsaženého humusu – a klesá tak její schopnost plnit produkční i ekosystémové funkce. Pokud se nic nezmění, může v nejbližších sto letech téměř polovina konvenčně obdělávaných půd světa tyto produkční a další funkce ztratit úplně[^ritchie-2021] – z kdysi úrodné půdy se stane prach[^dust-bowls]. Proč k degradaci půd dochází a jak se projevuje? Jak by měla vypadat zdravá půda? A jaká je situace v Česku? 

## Co je zdravá půda a jaké plní funkce?

Zdravá půda má **nezastupitelný význam** v přírodních, ale i člověkem výrazně přetvářených (kulturních) ekosystémech. Stejně jako vodu ji k životu potřebuje bezpočet druhů rostlin, hub, živočichů i mikroorganismů – a také lidé. Její postupující degradace proto představuje velmi závažný problém.

Půdu lze chápat jako samostatný ekosystém, který je však zároveň velmi úzce propojen se všemi ostatními suchozemskými ekosystémy. Nejde jen o neživou materii, jak by se mohlo na první pohled zdát. Ve skutečnosti je půda **živý komplex** mnoha různých vztahů, funkcí a procesů. Jak vlastně celý tento systém vzniká a funguje?

Neživá (minerální) složka půdy vzniká rozpadem matečné horniny na různě velké částice (jílovité, hlinité, písčité). Tuto minerální složku promíchává a doplňuje voda a půdní vzduch (ten může mít odlišné složení než vzduch, který dýcháme) a díky tomu vznikají podmínky pro život obrovského množství mikrobů, hub, vodních i suchozemských živočichů – od jejich nejmenších zástupců (např. želvušky nebo krytenky) až po tzv. půdní megafaunu (např. žížaly nebo mnohonožky). Když stojíme někde ve zdravém ekosystému, jako je třeba květnatá louka nebo lužní les, nachází se pod našima nohama zpravidla více půdních organismů, než kolik je lidí na celé planetě. Z hlediska rozmanitosti zastoupených druhů neboli [biodiverzity](/explainery/ubyvani-biodiverzity) najdeme v půdě více živočišných druhů, než kolik je druhů obratlovců v celé Evropě. Tento živý systém udržuje v chodu stovky milionů let starou "cirkulární ekonomiku", tedy koloběh zdrojů, potřebných jak pro samotný život v půdě, tak pro další ekosystémy na ni napojené (ať už jde o květnaté louky nebo řepková pole).

Abychom lépe pochopili **cyklus živin** a důležitých stavebních prvků (např. uhlíku, dusíku a fosforu), který díky zdravé půdě v přírodě probíhá, představme si rostlinu, jež čerpá z půdy potřebné látky, aby mohla pomocí fotosyntézy produkovat organickou hmotu – tedy růst a rozvíjet se. Ve chvíli, kdy taková rostlina nebo její část (třeba květ po opylení) odumře a spadne na zem, začne se na povrchu půdy hromadit nezpracovaná organická hmota. Tu začnou zpracovávat už zmíněné **půdní organismy** – postupně ji požírají a energii z ní využívají pro sebe[^konzumenti-reducenti]. Během tohoto procesu, jemuž se říká **mineralizace**, dochází k rozpadu zmíněné organické hmoty na jednodušší sloučeniny. Ty jsou pak v půdě opět k dispozici pro další růst rostlin.

{% include expander-figure.html
    name="složky-organické-hmoty"
    class="contrast-figure"
    label="Více o dalších složkách půdní organické hmoty"
    content="
Odumřelé části organismů však nejsou jedinými organickými složkami půdy. Rostliny také ze svých kořenů vylučují tzv. kořenové exudáty, jež jsou pro život půdní organismy dalším zdrojem energie (jde v podstatě o cukry), ale zároveň fungují i jako jakýsi komunikační kanál mezi rostlinou a půdní faunou. Pomocí exudátů rostlina přitahuje ke svým kořenům organismy, které začnou kromě exudátů zpracovávat i ostatní organickou hmotu v okolní půdě, a zpřístupní tak rostlině potřebné živiny.\\
Jiné látky jsou zase vylučovány mikroskopickými houbami, jejichž vlákna procházejí půdou na velké vzdálenosti. Tyto látky (např. glomalin) se významně podílejí na budování půdních agregátů – fungují jako lepidlo, díky kterému půdní částice lépe drží pohromadě.
"
%}

Tímto mechanickým a chemickým zpracováním odumřelé organické hmoty se půdní organismy podílejí nejen na **zpřístupnění živin pro rostliny**, ale také na **vytváření půdní struktury** – tzv. půdních agregátů. Tyto agregáty si lze představit jako slepence organické hmoty, jílovitých částic a dalších materiálů. Půda je díky nim pórovitá a tedy lépe prostupná pro vzduch a kořeny rostlin, ale také pro vodu, čímž pomáhá s **regulací množství vody v krajině**.

Je-li odumřelé organické hmoty dostatek, půdní organismy ji nespotřebují všechnu, ale část zůstává v půdě jako tzv. **humus** – dlouhodobě uložená organická hmota, kterou si lze představit jako takovou přírodní zásobárnu potravin "na horší časy". Tímto způsobem půda navíc dlouhodobě ukládá uhlík v organické hmotě, což je výhodné pro zmírnění změny klimatu.

**Funkce zdravé půdy:**

- Důležitý mezistupeň v cirkulaci některých prvků (uhlík, dusík, fosfor)
- Podmínky pro život velkého množství organismů
- Podíl (díky porézní struktuře) na regulaci vody v krajině
- Dlouhodobé úložiště uhlíku, a tedy podíl na zmírňování klimatické změny

## Co je půdní degradace a proč k ní dochází?
Významná část zemědělských půd v Česku je více či méně degradovaná. To znamená, že tyto půdy postupně ztrácejí svou strukturu, vytrácí se z nich život a organická hmota, a v důsledku toho nejsou schopny dostatečně plnit své produkční a ekosystémové funkce (což mimo jiné vede i k výraznému poklesu cen půdy). V Česku se lze nejčastěji setkat s těmito formami půdní degradace[^zasolovaní]:

- **Ztráta organické hmoty** (dehumifikace)
- **Vodní a větrná eroze**
- **Okyselování** (acidifikace)
- **Utužení** (zhutnění, kompakce)
- **Kontaminace**
- **Zástavba**

Degradační procesy probíhají v přírodě přirozeně. Platí to i o půdě: ta je za běžných podmínek schopna obnovy a tyto procesy vyvažuje. Nevhodné zacházení s půdou však degradační procesy zesiluje a půda se pak nedokáže obnovit dostatečně rychle. **Intenzivní hnojení syntetickými hnojivy**, **aplikace různých pesticidů**, **využívání těžké techniky**, **velkoplošné pěstování jedné plodiny** (monokultury) a **rozsáhlé lány polí**[^rozloha] patří mezi hlavní faktory, proč půda ztrácí své kvality a přestává být zdravá. Důsledky jedné formy degradace jsou navíc často příčinami jiné formy degradace.

### Ztráta organické hmoty
V současném intenzivním modelu zemědělství, který je rozšířený v Česku, ale i v řadě dalších zemí světa, jsou živiny do půdy dodávány převážně průmyslově vyráběnými hnojivy[^prumyslove-hnojiva]. Ta sice rostlinám dodají to hlavní, co ke svému růstu potřebují, ale na rozdíl od chlévské mrvy (pocházející například od dobytka, ovcí či koní) nepřidávají do půdy organickou hmotu, která by vyživovala půdní organismy, a tím i celý půdní ekosystém. Navíc na polích při tomto způsobu hospodaření běžně nezůstává ani odumřelá organická hmota – po sklizni jsou i zbývající části rostlin, které by zde jinak postupně zetlely, zpravidla odvezeny pryč. To vede k narušení přirozených cyklů prvků v půdě a zároveň vytváří závislost na neustálém dodávání hnojiva. A nejen to: aby půdní organismy v takto chudém prostředí přežily, začnou rozkládat humus, tedy zásoby organické hmoty uložené v půdě. Důsledkem je, že půda postupně chudne a současně se při tomto procesu do atmosféry uvolňuje oxid uhličitý. (Příčin rychlejšího rozkladu uložené organické hmoty je nicméně více, přispívá k tomu například také orba – kvůli rozorávání se hlubší vrstvy půdy s uloženou organickou hmotou dostávají na povrch, kde vzdušný kyslík urychluje rozkladné procesy.) 

Ztráta organické hmoty a s tím související pokles množství organismů v půdě vede k rozpadu půdní struktury - už zmíněných agregátů. Tím půda ztrácí svou soudržnost a stává se zranitelnější – viz dále. 

{% include figure.html
    name="hole-pole.jpg"
    caption="Pole ponechané bez zbytků rostlin"
    alt="Pole ponechané bez zbytků rostlin"
    source-text="Andy Snováková"
%}

### Vodní a větrná eroze

S úbytkem organické hmoty a souvisejícím rozpadem půdní struktury se půda stává náchylnou k tomu, že ji odplaví voda nebo odnese vítr. Tuto erozní zranitelnost půdy dále posilují rozsáhlé lány polí a nedostatečné množství protierozních prvků v krajině (meze, roztroušená zeleň, travnaté pásy, větrolamy a podobně), ale i nevhodné zemědělské postupy (pěstování erozně náchylných plodin[^erozne-plodiny] nebo orba po svahu, která umožňuje vodě snadno stéct a vzít ornici, tedy úrodnou vrstvu půdy s sebou).\\ 
Spolu s ornicí odnáší voda (nebo vítr) také organickou hmotu a živiny. To má hned dvojí negativní efekt: jednak tyto živiny v půdě chybějí a jednak se snadno dostávají do vodních toků, kde mohou způsobovat nežádoucí přemnožení řas a sinic (obohacování vod živinami se nazývá [eutrofizace](/explainery/ubyvani-biodiverzity)). Větrem unášené půdní částice mohou být také nebezpečné pro zdraví dýchacích cest.

### Okyselování

K okyselování půdního prostředí přispívá do velké míry hnojení, zejména dusíkatými hnojivy[^goulding-2016],[^dusikata-hnojiva]. Svou roli sehrávají také kyselé deště a imise síry a dusíku. Ve zdravém půdním prostředí je pH vyrovnané, neboť se zde přirozeně vyskytují i zásadité prvky (např. vápník), které kyselost vyrovnávají. Tyto prvky jsou však při monokulturním pěstování plodin postupně odčerpávány, což vede k půdnímu prostředí se stále vyšší aciditou, které může být nevhodné nejen pro některé druhy rostlin, ale i pro půdní organismy (a vede tak k další redukci biodiverzity). 

Některé klíčové prvky, jako například vápník a hořčík, se v kyselém prostředí stávají pro rostliny nedostupné. Růst rostlin je pak omezený a nevyužitelné prvky jsou vymývány do podzemních i povrchových vod. Kyselé prostředí navíc pomáhá k aktivaci některých prvků v půdě (např. hliník nebo mangan), které jsou pro rostliny toxické[^vapneni].

### Utužení

K utužování půdy dochází zejména využíváním těžké techniky na polích (velké traktory, kombajny a podobně) s hmotností mnoha tun, která vytvářejí na půdu značný tlak. Tento efekt je ještě zesílen v případě, že má obdělávaná půda vysokou vlhkost, což přispívá k menší stabilitě půdní struktury. Dalším faktorem ovlivňujícím míru utužení je množství organické hmoty – čím více jí půda obsahuje, tím je vůči utužení odolnější[^nawaz-2013].

Utužená půda se stává kompaktnější a ztrácí svou pórovitost. Nedokáže pak dobře absorbovat vodu, čím se zvyšuje riziko vodní eroze (voda se nevsákne a pouze teče po povrchu, přičemž odnáší ornici s sebou pryč). Nedostatek pórů omezuje také množství kyslíku v půdě, což v kombinaci s nedostatečnou vlhkostí vede k omezení půdních procesů (a tedy i zpomalení rozkladu organické hmoty). Rostliny pěstované v takové půdě trpí, protože mají málo vody, vzduchu i živin. Také pro jejich kořeny je utužená půda obtížně průchodná, což jim komplikuje získávání vody a potřebných látek z hlubších vrstev půdy.

### Kontaminace

Pravidelná měření[^BMP] ukazují, že některé prvky a chemické látky (např. kadmium, arsen nebo DDT[^carson]) jsou v půdě přítomny v nadlimitním množství[^preventivni-limity].
Znečišťující látky (polutanty) se do půdy dostávají například z emisí z průmyslu nebo dopravy, mohou unikat při různých haváriích (např. při přepravě chemikálií), z nedostatečně zabezpečených skládek odpadu nebo při těžební činnosti. Významný podíl mají také chemikálie využívané v zemědělství (syntetická hnojiva a pesticidy). Některé z rizikových prvků se v půdě nacházejí přirozeně, problém však nastává při změně chemických vlastností půdy (např. snížení pH), která může vést k jejich vyšší reaktivitě, a tyto prvky se pak stávají pro organismy toxické.

Polutanty mohou v půdě také ovlivňovat některé procesy, jako je třeba rozklad organické hmoty. Navíc se tyto znečišťující látky dostávají z půdy i přímo do pěstovaných plodin (což pak může po konzumaci vést k vážným zdravotním problémům)[^bioakumulace],[^islam-2020], ale pronikají rovněž do podzemních a povrchových vod a tím i do dalších částí ekosystémů.

### Zástavba

Podíl zastavěné plochy v Česku dlouhodobě roste[^zastavba-rust]. Rozšiřování obytných částí i potřebné infrastruktury vede k úbytku zemědělské půdy, přičemž často dochází k zastavování právě nejkvalitnějších půd[^nejkvalitnejsi-pudy]. Při zástavbě je půda do velké míry mechanicky narušena a pokryta nepropustnými materiály (beton, asfalt aj.). Takto znehodnocená půda ztrácí veškeré své produkční i ekosystémové funkce. V krajině vedou takovéto zásahy ke snižování biodiverzity, ztrátám krajinného rázu a dochází též k omezení schopnosti zadržovat vodu (což může zesilovat dopady povodní). Kromě toho zástavba zvyšuje i riziko kontaminace okolních půd a vod. Tato forma degradace půdy je jednou z nejzávažnějších, protože jde v mnoha případech o nevratný proces.

## Závěr
(možno nebude)
Půda poskytuje nezastupitelné funkce jak v přírodních, tak i kulturních ekosystémech. Pro udržení jejího zdraví a stability je důležité zachovávat její dobrou strukturu, přirozený koloběh látek a bohatou půdní biodiverzitu.

## Poznámky a zdroje
[^ritchie-2021]: Hannah Ritchie (2021) - “Do we only have 60 harvests left?” Published online at OurWorldInData.org. Retrieved from: 'https://ourworldindata.org/soil-lifespans'
[^dust-bowls]: Za připomenutí zde stojí americké prašné bouře (Dust Bowls), které se objevily hlavně v 30. letech minulého století. Fenomén Dust Bowl byl způsoben dlouhodobým suchem a špatnou kvalitou půdy, která snadno podléhala větrné erozi. Společenské i přírodní důsledky těchto událostí popisuje například John Steinbeck ve svém románu *Hrozny hněvu*.
[^konzumenti-reducenti]: Větší organismy, jako jsou žížaly nebo slimáci (tzv. konzumenti prvního řádu), nejprve rozemelou organickou hmotu na menší části. Tyto menší fragmenty jsou pak postupně zpracovávány a rozkládány menšími organismy, jako jsou houby a bakterie (tzv. reducenti).
[^zasolovaní]: Kromě uvedených forem degradace může docházet také k zasolování půdy. Touto formou degradace jsou však půdy v České republice ohroženy minimálně.
[^rozloha]: **rozloha poli v ČR - dohľadaj**
[^prumyslove-hnojiva]: V roce 2022 tvořila minerální hnojiva 61 % z celkového objemu živin, které byly dodány na pole. Zbývajících 39 % připadá na hnojiva statková (hnoj, kejda) a organická hnojiva (zejména digestát z bioplynových stanic). Zdroj: [Zpráva o životním prostředí České republiky](https://www.cenia.cz/wp-content/uploads/2023/12/Zprava_ZP_CR_2022.pdf)
[^erozne-plodiny]: Mezi plodiny málo chránící půdu proti erozi patří například kukuřice, řepa, brambory nebo slunečnice. Zdroj: [Eroze od roku 2019, MZ ČR](https://eagri.cz/public/portal/-q335361---cN3hJuYw/prirucka-pro-eroze) 
[^goulding-2016]: Goulding, K. W. T. 2016. “Soil Acidification and the Importance of Liming Agricultural Soils with Particular Reference to the United Kingdom”. Soil Use and Management 32(3):390–99. doi: 10.1111/sum.12270.
[^dusikata-hnojiva]: Dusíkatá hnojiva jsou v ČR nejvíce využívaným typem syntetických hnojiv. Zdroj: [Zpráva o životním prostředí České republiky](https://www.cenia.cz/wp-content/uploads/2023/12/Zprava_ZP_CR_2022.pdf)
[^vapneni]: K vyrovnání pH půdy se využívá vápnění, což však vede k uvolňování emisí skleníkových plynů. Zdroj: Kunhikrishnan, A., R. Thangarajan, N. S. Bolan, Y. Xu, S. Mandal, D. B. Gleeson, B. Seshadri, M. Zaman, L. Barton, C. Tang, J. Luo, R. Dalal, W. Ding, M. B. Kirkham, a R. Naidu. 2016. “Chapter One - Functional Relationships of Soil Acidification, Liming, and Greenhouse Gas Flux”. Str. 1–71 v Advances in Agronomy. Roč. 139, Advances in Agronomy, sestavil D. L. Sparks. Academic Press.
[^nawaz-2013]: Nawaz, Muhammad Farrakh, Guilhem Bourrié, a Fabienne Trolard. 2013. “Soil Compaction Impact and Modelling. A Review”. Agronomy for Sustainable Development 33(2):291–309. doi: [10.1007/s13593-011-0071-8](https://link.springer.com/article/10.1007/s13593-011-0071-8)
[^BMP]: Tzv. bazální monitorování půd (BMP), při kterém jsou pravidelně sledována množství anorganických polutantů (např. arsen, kadmium, nikl, olovo nebo zinek) a perzistentních organických polutantů (např. polycyklické aromatické uhlovodíky nebo organochlorované pesticidy). Zdroj: [Zpráva o životním prostředí České republiky](https://www.cenia.cz/wp-content/uploads/2023/12/Zprava_ZP_CR_2022.pdf)
[^carson]: S DDT si mnozí spojují knihu *Mlčící jaro* od Rachel Carsonové (vyd. 1962), v níž autorka upozorňuje na negativní dopady intenzivního využívání pesticidů na stabilitu přírodních ekosystémů.
[^preventivni-limity]: Preventivní hodnoty představují limity množství rizikových prvků a látek, pod kterými nedochází k narušení funkcí půdy. [Vyhláška č. 153/2016 Sb.](https://www.zakonyprolidi.cz/cs/2016-153)
[^bioakumulace]: Některé látky (např. těžké kovy jako olovo, kadmium nebo arsen) mají schopnost bioakumulace – to znamená, že se v tělech organismů (včetně lidí) mohou hromadit po malých dávkách po dlouhá období.
[^islam-2020]: Islam, Md. Didarul, M. Mehedi Hasan, Ashiqur Rahaman, Papia Haque, Md. Sazedul Islam, a Mohammed Mizanur Rahman. 2020. “Translocation and Bioaccumulation of Trace Metals from Industrial Effluent to Locally Grown Vegetables and Assessment of Human Health Risk in Bangladesh”. SN Applied Sciences 2(8):1315. doi: [10.1007/s42452-020-3123-3](https://link.springer.com/article/10.1007/s42452-020-3123-3).
[^zastavba-rust]: Zdroj: [Our World in Data](https://ourworldindata.org/grapher/land-use-over-the-long-term?stackMode=relative&country=~CZE)
[^nejkvalitnejsi-pudy]: Zdroj: Ministerstvo zemědělství ČR. [Situační a výhledová zpráva: Půda](https://eagri.cz/public/portal/-q342039---OEFwN1E5/situacni-a-vyhledova-zprava-puda-2021)
