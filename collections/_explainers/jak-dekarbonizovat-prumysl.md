---
layout:      explainer
title:       "Jaké jsou scénáře dekarbonizace průmyslu?"
slug:        "jak-dekarbonizovat-prumysl"
published:   2023
authors:
  - id: "adam-bilek"
  - id: "jirka-lnenicka"
    minor-role: "editace"
  - id: "marcel-otruba"
    minor-role: "ilustrace"
weight:      74
tags-scopes: [  ]
tags-topics: [  ]
cover-source-author:        ""
cover-source-text:          "Unsplash"
cover-source-license:       "Unsplash License"
cover-source-license-url:   "https://unsplash.com/license"
cover-source-url:           ""
perex:       "Dekarbonizace průmyslu je proces na mnoho let a je s ní spojeno mnoho otázek. Přesto ji kvůli zastavení změny klimatu potřebujeme provést, a je tedy užitečné se podívat na jednotlivé průmyslové sektory a možné cesty, i když dopředu přesně nevíme, jak nakonec tato transformace proběhne. V následujícím textu přibližujeme některé konkrétní scénáře, v nichž se zpravidla opíráme o studie průmyslových asociací či konzultačních firem."
---

## Minerály a cement

### Cement

#### Zachytávání CO2

U dekarbonizace cementu hraje zachytávání oxidu uhličitého a jeho následné uložení či využití hlavní roli. Část zachyceného CO2 totiž lze následně uložit v betonu, např. přimícháním nebo v rámci procesu vytvrzování. Takto přidaný CO2 mineralizuje do podoby stabilních uhličitanů a je díky tomu zadržen na dlouhou dobu. Podobné postupy však pochopitelně ovlivňují výsledné vlastnosti betonu, a zdaleka je tak není možné uplatnit vždy a všude.

V roce 2050 může technologie CCS představovat přibližně 45% snížení emisí ve srovnání s emisní intenzitou cementu vyráběného dnes.[^cementsnizeni] Odhadované náklady na zachytávání CO2 se v případě výroby cementu pohybují v rozmezí 55-110 eur (1300-2600 českých korun) za zachycenou tunu CO2.[^cementzachycenicena] Což vzhledem k tomu, že na tunu cementu vzniká průměrně 0.5-0.6 tun CO2[^cementintenzita] a tuna cementu bez CCS stojí přibližně 100-125 eur (2400-3000 českých korun)[^cementcena], je značná částka. Do velké míry tedy záleží na dalším vývoji zachytávacích projektů a trhu s nimi.

#### Vedlejší metody

Každá z dalších možností už je jednotlivě méně efektivní, v součtu však přesto mohou emise redukovat významně. Jednak lze využít alternativní paliva s nižší uhlíkovou stopou – zejména odpad a biomasu (zhruba 10% snížení emisí)[^cementpaliva] – a jednak je v cementářském průmyslu stále prostor pro zvyšování energetické efektivity výroby (až o 7 % méně skleníkových plynů).[^cementefektivita] Slibné je rovněž nahrazování slínku, který je při výrobě důležitým meziproduktem. Jeho částečná substituce struskou, uhelným popílkem či pucolánem může kromě snížení CO2 o dalších 7 % přinést také finanční úspory.[^cementsubstituce]

Recyklace cementu není v současnosti příliš běžná. K jejímu širšímu využití by napomohly změny některých principů při stavbě i navrhování, které by zároveň vedly k nižší spotřebě zdrojů. Kromě toho lze recyklovat i hotový beton, zatím tomu ale často bránila nejistota v kvalitě a vlastnostech recyklovaného materiálu. I na širší využití recyklovaného betonu nicméně v současnosti už vznikají studie.

Další možností by byla částečná náhrada betonu jinou surovinou, například dřevem. Velké rozšíření podobných trendů by však do budoucna naráželo na problémy s environmentálně udržitelnými dodávkami materiálu.

Co se týče alternativních úsporných řešení, mluví se například o 3D tisku budov, ten ale zatím nelze aplikovat v masovém měřítku. Jako schůdnější cesta se jeví využití menších modulárních jednotek předpřipravených v továrnách, které by do stavebnictví přinesly větší efektivitu, a tedy opět ušetřily emise i finance. Snížení emisí může pomoct i probíhající digitalizace stavebnictví (BIM) – díky lepšímu přehledu o celé stavbě bude vznikat méně odpadu a pravděpodobně bude potřeba i méně betonu.[^cementuspora] Podle odhadů společnosti McKinsey mohou zmíněné alternativní metody a recyklace celkově snížit emise z cementářství o dalších 7 %.[cementrecyklace] Teoretický potenciál podobných řešení je sice ještě vyšší, ale panuje silná míra nejistoty, jaký přesně bude jejich vliv na množství emisí.[^otazkaalternativy]

#### Společenský kontext

Vzhledem k postupující urbanizaci a s ní související výstavbě není ovšem výrazné snížení poptávky po cementu pravděpodobné. Naopak – McKinsey předpokládá do roku 2050 navýšení výroby cementu o 6 % a náklady na dekarbonizaci sektoru v příštích 30 letech odhaduje na 1,8 bilionu dolarů, což může zdražit cement až téměř o polovinu.[^cementzdrazeni]

### Vápno

#### Zachytávání CO2

Podobně jako u cementu představuje i zde CCS nejvýznamnější způsob snížení emisí. Pilotní projekty ukazují potenciál zadržet až 95 % celkových emisí CO2 dané vápenky (tedy včetně emisí ze spalování). [^vapnozachyceni] Zároveň však může nasazení CCS výrobní cenu vápna až zdvojnásobit. [^vapnozdrazeni]

#### Vedlejší metody

Významnou alternativou (či doplněním) může být využití nízkoemisního vodíku jako paliva, které by znamenalo snížení emisí CO2 až o třetinu. [^vapnopaliva]. Dosažení minimálního znečištění ze spalování je ale podmíněno fungováním pecí výhradně na vodík a také dostupností nízkoemisního vodíku. Technologicky jednodušší variantou je spalování směsi vodíku a zemního plynu, snížení emisí však v tom případě bude nižší.

#### Společenský kontext

Podobně jako u cementu nemůžeme ani u vápna do budoucna očekávat pokles spotřeby. Jedná se totiž o klíčovou složku při výrobě oceli, jejíž využití má do budoucna stále růst. Situaci navíc komplikuje fakt, že vápno je při produkci oceli potřeba vždy: jak u konvenční, tak u alternativní výroby.

### Sklo

Následující čísla vycházejí z podmínek britského sklářského průmyslu. Návrhy na dekarbonizaci skla ze scénáře od společnosti British Glass se ale dají aplikovat obecněji.

#### Elektrifikace

Podle zmíněného scénáře by celkové emise snížila nejvíce (zhruba o polovinu)[^skloelektrifikace] částečná elektrifikace výroby, která by zmenšila podíl jiných paliv.[^mixelektriny] O částečné elektrifikaci mluvíme proto, že menší pece je sice už dnes možné stavět jako plně elektrifikované, ale kromě omezené produkce má jejich konstrukce další výrazné limity (např. v maximální dosažené teplotě). Nezanedbatelnou roli hrají i náklady na elektřinu, které by u větších provozů byly neúnosné.[^nakladyelektriny] V současných vysokokapacitních sklářských pecích se elektřina využívá jen v omezené míře. Teprve v budoucnu – díky novým designům hybridních pecí, které kombinují elektrifikaci a jiné palivo – by se mohl podíl elektřiny na celkové energii potřebné k tavení zvýšit na na 20–80 %. [^hybridnipece] (Vyšší míra elektrifikace je teoreticky možná například  u obalového skla[^obalovesklo], u energeticky náročnějšího plochého skla předpokládá British Glass, že bude technologicky velmi obtížné dosáhnout podílu elektřiny vyššího než 40 %).[^skloobtiznost]

#### Vedlejší metody

U skla tedy bude důležitý přechod na vodík, který nahradí zemní plyn jako palivo tam, kde nebude elektrifikace možná. Nahrazení zemního plynu vodíkem by mělo vést k 9% snížení emisí skleníkových plynů.[^sklovodik]

Určitý omezený přínos může mít zvýšení recyklace, nicméně v EU se v současnosti už recykluje 76 % obalového skla.[^sklorecyklace] Také přidáváním střepů ze sběrného skla podstatně redukujeme energetickou i emisní náročnost výroby již dnes. S výrazně vyšší cirkularitou proto ve sklářství počítat nemůžeme. Opatření podporující vyšší sběr a recyklaci mohou tomuto sektoru ubrat cca 3 % emisí skleníkových plynů.[^sklosber]

Spíše doplňkovou možností je pak použití kalcinovaných a alternativních surovin (ušetřilo by 2 % emisí CO2).[^sklosuroviny]

Co se týče zachytávání oxidu uhličitého, CCS se z ekonomických a technologických důvodů považuje za vhodné řešení pouze pro relativně velké pece, které navíc pracují s nižšími podíly střepů. Jeho zavedení by znamenalo o 7 % méně emisí oproti současnému stavu.[^skloccs]

#### Společenský kontext

U skla nelze očekávat úspory ve využití či jeho větší substituci. Jde zároveň o důležitý materiál v rámci transformace a dekarbonizace jiných oblastí.

## Ocel a další kovy

### Ocel

#### Elektrifikace a vodík

Teploty potřebné k výrobě oceli umíme dosáhnout i v čistě elektrických obloukových pecích, ale ani tak se neobejdeme bez redukčního prvku. Zde nám opět může posloužit vodík, který se dá použít k přímé redukci železa nebo jako částečná náhrada koksu v tradičních vysokých pecích. Výhodou druhého řešení, i když znamená méně výrazné snížení emisí, je možnost využít stávající zařízení. Kdybychom chtěli koks nahradit vodíkem úplně, museli bychom současnou infrastrukturu významně změnit.

#### Vedlejší metody

https://www.resourcesregulator.nsw.gov.au/sites/default/files/2022-11/report-reduction-of-ghg-emissions-in-steel-industries.pdf 
implementation of CCS and CCUS can potentially reduce the
emissions by 45%

Rovněž v případě oceli můžeme uvažovat o zachytávání CO2. Očekávaná cena zachytávání CO2 se pohybuje kolem $35-95 eur (900-2250 českých korun) za tunu CO2.[^ocelccs] Cena oceli je závsislá na druhu požadovaného produktu a výrobní lokaci, v Západní evropě se průměrná cena pohybuje kolem 700-800 eur (16700-19100 českých korun).[^ocelcena] Lepších výsledků v rámci dekarbonizace pravděpodobně dokážeme dosáhnout spíše opuštěním konceptu klasických vysokých pecí a koksu.

Recyklace, která ve srovnání s výrobou oceli z rudy produkuje jen zlomek CO2 a vyžaduje podstatně méně energie, se v ocelářství dávno hojně využívá a její míra se dnes pohybuje okolo 85 %, proto je její další potenciál velmi omezený.[^ocelrecyklace] Zároveň má ocel dlouhou životnost, a můžeme se tak snadno dostat do situace, kdy nebudeme mít dostatek šrotu ke znovuzpracování. Dalším limitem pro ještě větší cirkularitu je skutečnost, že recyklací může vznikat ocel s určitou příměsí nežádoucích látek, která pak není vhodná pro všechny účely.

#### Společenský kontext

Nahradit ocel jiným materiálem je často těžké a s ohledem na rozvoj urbanizace lze do roku 2050 očekávat nárůst poptávky po oceli o 10–30 %.[^ocelpoptavka] Dle scénáře NGFS Net Zero 2050 bude do dekarbonizace produkce oceli nutné investovat v příštích 30 letech 4,4 bilionů amerických dolarů a cena výroby se zvýší o třetinu.[^ocelinvestice] Tyto investice bude nutné směřovat jak do vývoje infrastruktury, tak do dalšího rozvoje dekarbonizačních technologií, jež jsou dnes především ve fázi pokročilých prototypů.[^oceltechnologie]

### Hliník

#### Elektrifikace

Protože 60 % emisí v tomto sektoru je spojeno s dodávkami elektřiny[^hlinikelektrina], bude z hlediska dekarbonizace tohoto sektoru klíčová především transformace elektroenergetiky, tedy dekarbonizace elektřiny. Z této provázanosti s elektřinou také plyne, že konkrétní emisní intenzita hliníku se v různých zemích liší v závislosti na jejich energetickém mixu. V Evropě vypouštíme na tunu hliníku v průměru 7 tun CO2eq, celosvětový průměr je 11,5 tun CO2eq.[^hliniklokace] Pro představu, jak velký by byl rozdíl při využití výhradně bezemisní elektřiny: u tuny hliníku vyrobené pouze pomocí elektřiny dodávané vodní elektrárnou by vznikly cca 4 tuny CO2eq, v případě uhelné elektrárny to může být až 20 tun CO2eq.[^hlinikelektrarna]

#### Vedlejší metody

Abychom dosáhli bezemisní produkce hliníku, potřebujeme ještě vyřešit procesní a spalovací emise (v průměru jde v obou případech o přibližně 15% vypuštěného CO2eq[^hlinikemise]). V jejich omezování nám opět může pomoci nasazení CCS a použití vodíku coby paliva.

Hliník představuje jednoduše recyklovatelný kov a jeho opětovné použití je až o 90 % méně emisně náročné a energeticky daleko úspornější než nová produkce.[^hlinikrecyklace] Je to technicky snadné a ekonomicky výhodné a v EU už v současnosti recyklujeme zhruba tři čtvrtiny hliníku.[^hlinikrecyklaceeu] Podobně jako v případě skla to ale znamená, že i když můžeme uvažovat o dalších opatřeních podporujících cirkularitu (např. systém vratných záloh na plechovky), z hlediska nutné dekarbonizace sektoru nebude jejich přínos velký. 

U tenkostěnných hliníkových produktů je totiž recyklace náročnější a technologicky specifická, proto je nelze zpracovávat dohromady s dalším sesbíraným hliníkovým šrotem.[^hlinikrecyklacenarocnost]

#### Společenský kontext

Tak jako v případě jiných důležitých materiálů ani u hliníku nemůžeme očekávat menší využití.  Právě naopak – podle Center for Strategic and International Studies se poptávka po něm do roku 2050 zvýší o 50–80 %.[^hlinikpoptavka] Substituce se nejeví jako reálná také proto, že se v některých oblastech o hliníku uvažuje jako o možné náhradě za ocel, plasty apod. Celková suma investic, nutná pro co nejnižší emisní zatížení hliníku a rozsáhlejší transformaci sektoru, se pohybuje okolo 510 miliard dolarů. [^hlinikinvestice] Odhaduje se, že cena materiálu stoupne až o 40 %.

Pozitivní je, že už dnes máme částečně k dispozici hliník vyrobený s poměrně nízkou uhlíkovou stopou. Příplatek, za takovýto “čistší” hliník je navíc relativně malý. Při běžné ceně materiálu kolem 2165 eur (51 715 českých korun) za tunu se další náklady na čistou produkci pohybují kolem 9,5-14 eur (225-340 českých korun) za tunu (i když v důsledku velké poptávky se uzavírají i kontrakty s příplatkem kolem a až čtyřnásobným příplatkem).[^hlinikpremium] Zároveň je však nutné dodat, že jeho dostupnost hodně záleží na geografické lokalitě a podmínkách konkrétních výrobních závodů. Třeba výrobci hliníku z Kanady se chlubí tím, že dodávají “nejzelenější” hliník na světě. Nicméně naprostá většina tohoto hliníku pochází z okolí Quebecu a vyrábí se z dostupné energie z blízkých hydroelektráren.[^hlinikquebec] Navíc ani v tomto případě zatím nemůžeme hovořit o plné dekarbonizaci produkce. 

## Chemikálie, hnojiva a rafinace ropy

### Amoniak

#### Vodík

Největší efekt na dekarbonizaci bude mít přechod na výrobu amoniaku z nízkoemisního vodíku. Od budoucí ceny tohoto prvku se proto budou odvíjet i náklady na produkci amoniaku, které je nyní velmi těžké předvídat. Světové ekonomické fórum odhaduje, že  “čistý” amoniak  bude o 10–100 % dražší než ten současný, vyráběný pomocí konvenčních metod a zdrojů.[^amoniakcena]

#### Vedlejší metody

Další možností jsou nové katalyzátory v rámci výrobního procesu. V této oblasti probíhají slibné výzkumy zaměřené na snížení potřebné teploty a tlaku.[^amoniakvyzkum]

#### Společenský kontext

Případný růst cen amoniaku ovšem bude citlivou záležitostí vzhledem k tomu, že jde o základní surovinu pro hnojiva. Odhady možného zdražení potravin v důsledku dekarbonizace amoniaku se pohybují od 3 do 26 % a v jejich souvislosti se hodně mluví o nutném udržení potravinové bezpečnosti.[^amoniakpotraviny]

Očekává se, že do roku 2050 vzroste poptávka po amoniaku o 40 %.[^amoniakpoptavka] Tento odhad ovšem předpokládá pokračování v metodách intenzivního zemědělství, které používáme dnes a které nejsou vzhledem k postupujícímu zhoršování stavu krajiny dlouhodobě udržitelné. Navzdory populačnímu růstu bude nutné hledat jiné cesty a zvýšení výrobní ceny amoniaku (hnojiv) k tomu paradoxně může trochu napomoci. Určité snížení spotřeby by přinesl odstup od intenzivního zemědělství, což ovšem vzhledem k populačnímu růstu není pro většinu světa pravděpodobné řešení. Je ovšem možné, že nám pomůže technologický vývoj v oblasti precizního zemědělství, který potenciálně umožní používat méně hnojiv pro dosažení potřebné produkce. 

Očekávaná výše investic do schopnosti dodávat amoniakovému průmyslu půl na půl zelený a modrý vodík je 850 miliard dolarů.[^amoniakinvestice] 

### Petrochemikálie

#### CCS a elektrifikace

Hlavní metodou dekarbonizace v tomto sektoru by mělo být CCS – o 40% méně emisí skleníkových plynů.[^petroccs] Důležitá bude také elektrifikace (především u krakovacího procesu), jež by měla snížit 35 % emisí.[^petroelektrifikace]

#### Vedlejší metody

Snižování spotřeby petrochemikálií bude obzvláště složité. Například u klíčových termoplastů lze očekávat zvýšení poptávky o 55 %, a to i přes úspory v rozvinutém světě (budou totiž daleko menší než pravděpodobný nárůst spotřeby v rozvojových zemích[^petropoptavka]).

Dekarbonizace tohoto průmyslu do roku 2050 bude podle jedné z nejnovějších studií vyžadovat 759 miliard dolarů.[^petroinvestice]

### Rafinace ropy

Také zde je transformačním řešením CCS a elektrifikace procesu (tam, kde stačí relativně nízké teploty) a ve zbývajících případech přechod na nízkoemisní vodík.[^rafinace] Nutno ovšem dodat, že je řeč pouze o zpracování ropy – velká část skleníkových plynů se dostává do atmosféry až při následném využití získaných paliv (benzín, nafta a další). Cesta k úplné dekarbonizaci celého řetězce ropných produktů je tedy ještě dlouhá.

## Náhrady za látky poškozující ozonovou vrstvu (F-plyny)

### Substituce

Týká se především nejsilnějších F-plynů a jejich nahrazení jinými, slabšími. Mezi ty nejvíce problematické patří například SF6 (fluorid sírový, 22800krát silnější než CO2[^sf6]), který se používá třeba v elektrotechnickém průmyslu jako elektrický izolant. Náhrady nejškodlivějších F-plynů nejsou ideální – za nejlepší se dnes považuje HFC-32 (difluormethan), jehož vliv na skleníkový efekt je “jenom” 675krát silnější než v případě CO2.[^hfc32] Předpokládá se, že do roku 2040 se stane dominantním F-plynem.[^hfc32dom]

V určitých případech se nabízí i substituce jinými látkami – amoniakem, uhlovodíky či CO2.[^fplynysubstituce] Důležité nicméně je, aby po skončení životnosti daného produktu nedocházelo vlivem nevhodného zacházení k následnému úniku plynů do atmosféry. Větší tlak na správnou recyklaci spolu s uplatňováním principů cirkularity nám tak může pomoci s dekarbonizací tohoto sektoru – jinak je zde celkový prostor pro emisní úspory poměrně omezený.[^fplynyuspory]

### Společenský kontext

EU se snaží míru využívání těchto plynů snižovat a nahrazovat je alternativami. Což se částečně daří (v letech 2014–2019 došlo k 13% poklesu[^fplynypokles]), zatím ale nevíme, zda se podaří klesající tendenci udržet. F-plyny se totiž používají mimo jiné v zařízeních, u nichž lze z různých důvodů předpokládat v nejbližších letech nárůst poptávky (např. v tepelných čerpadlech nebo klimatizacích). 

## Celulóza, papír a obaly

### Elektrifikace a biomasa

V papírenství se 70 % energie spotřebuje ve fázi sušení[^papirenergie] a ani ve zbývající části výrobního procesu nejsou téměř nikde potřeba vysoké teploty. Prakticky celé odvětví tak lze elektrifikovat[^papirelektrifikace], aniž by bylo nutné měnit stávající technologie. V řadě provozů se elektrické kotle dokonce už používají, byť zatím převážně jen coby záložní zdroj pro případ poruchy nebo odstávky spalovacích zařízení. Častějšímu využití brání zejména vysoké ceny elektřiny.[^papircena] 

Alternativně se dá místo fosilních paliv topit biomasou.[^papirbiomasa]  Toto řešení využívá dokonce větší část papíren v EU[^papireu]  – jeho výhodou je zužitkování zbytků dřeva po zpracování suroviny na papír. Potenciální problém může nastat v situaci, kdy si provoz nevystačí jen s odpadním materiálem (vlastním nebo přivezeným odjinud), který by neměl jiné využití. Zde opět narážíme na téma udržitelných dodávek biomasy, které je už zmíněno výše.

Budoucí dekarbonizace papírenského sektoru proto závisí především na transformaci elektroenergetiky, cenách elektřiny a také tlaku na zavádění již existujících nízkoemisních řešení.

### Společenský kontext

Očekává se spíše nárůst poptávky, i vzhledem k tomu, že papír může nahradit některé plasty, zejména v případě obalových materiálů.[^papirpoptavka] 

## Poznámky a zdroje

[^cementsnizeni]: [](https://www.mckinsey.com/industries/chemicals/our-insights/laying-the-foundation-for-zero-carbon-cement).
[^cementzachycenicena]: [](https://www.iea.org/commentaries/is-carbon-capture-too-expensive).
[^cementintenzita]: [](https://iea.blob.core.windows.net/assets/7f8aed40-89af-4348-be19-c8a67df0b9ea/Energy_Technology_Perspectives_2020_PDF.pdf).
[^cementcena]: [](https://www.daibau.cz/clanek/196/bily_cement).
[^cementpaliva]: [](https://www.mckinsey.com/industries/chemicals/our-insights/laying-the-foundation-for-zero-carbon-cement).
[^cementefektivita]: [](https://www.mckinsey.com/industries/chemicals/our-insights/laying-the-foundation-for-zero-carbon-cement).
[^cementsubstituce]: [](https://www.mckinsey.com/industries/chemicals/our-insights/laying-the-foundation-for-zero-carbon-cement).
[^cementuspora]: [](https://www.process-worldwide.com/bim-technology-delivers-a-green-and-smart-cement-factory-a-1103563/).
[^cementrecyklace]: [](https://www.mckinsey.com/industries/chemicals/our-insights/laying-the-foundation-for-zero-carbon-cement).
[^otazkaalternativy]: [](https://www.mckinsey.com/industries/chemicals/our-insights/laying-the-foundation-for-zero-carbon-cement).
[^cementzdrazeni]: [](https://www.mckinsey.com/capabilities/sustainability/our-insights/Spotting-green-business-opportunities-in-a-surging-net-zero-world/transition-to-net-zero/cement).
[^vapnozachyceni]: [](https://www.cemnet.com/News/story/172677/decarbonisation-in-the-lime-sector.html).
[^vapnozdrazeni]: [](https://www.worldcement.com/special-reports/06012015/a-competitive-and-efficient-lime-industry-part-three-86/).
[^vapnopaliva]: [](https://www.cemnet.com/News/story/172677/decarbonisation-in-the-lime-sector.html).
[^skloelektrifikace]: [](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^mixelektriny]: Účinnost tohoto kroku ovšem vychází ze současné podoby energetického mixu ve Velké Británii. V budoucnu (a také v jiných částech světa) bude záležet na tom, do jaké míry se podaří dekarbonizovat výrobu elektřiny.
[^nakladyelektriny]: [](https://mo-sci.com/electric-furnaces-future-glass-manufacturing/).
[^hybridnipece]: [](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^obalovesklo]: [V odvětví obalového skla by hybridní kyslíkopalivová pec měla teoreticky fungovat na elektřinu až z 80 %. V současnosti je ale takováto pec (aby obstála ve velkém průmyslovém měřítku) teprve ve vývoji](https://www.britglass.org.uk/news-comment/container-glass-reduce-co2-50).
[^skloobtiznost]: [](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^sklovodik]: [](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^sklorecyklace]: [](https://www.statista.com/statistics/1258851/glass-recycling-rate-in-europe/).
[^sklosber]: [](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^sklosuroviny]: [](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^skloccs]: [](https://www.britglass.org.uk/sites/default/files/British%20Glass%20-%20Net%20Zero%20Strategy.pdf).
[^ocelccs]: [](https://www.iea.org/commentaries/is-carbon-capture-too-expensive).
[^ocelcena]: [](http://steelbenchmarker.com/history.pdf).
[^ocelrecyklace]: [](https://e360.yale.edu/features/can-the-worlds-most-polluting-heavy-industries-decarbonize).
[^ocelpoptavka]: [](https://www3.weforum.org/docs/WEF_NetZero_Industry_Tracker_2022_Edition.pdf).
[^ocelinvestice]: [](https://www.mckinsey.com/capabilities/sustainability/our-insights/spotting-green-business-opportunities-in-a-surging-net-zero-world/transition-to-net-zero/steel).
[^oceltechnologie]: [](https://www3.weforum.org/docs/WEF_NetZero_Industry_Tracker_2022_Edition.pdf).
[^hlinikelektina]: [](https://www.spglobal.com/commodityinsights/en/market-insights/latest-news/coal/031621-global-aluminum-needs-up-to-15-trillion-investment-to-decarbonize-energy-supplies-iai#:~:text=Global%20aluminum%20needs%20up%20to,supplies%3A%20IAI%20%7C%20S%26P%20Global%20Platts).
[^hliniklokace]: [](https://www.climateaction.org/news/carbon-footprint-of-recycled-aluminium).
[^hlinikelektrarna]: [](https://www.climateaction.org/news/carbon-footprint-of-recycled-aluminium).
[^hlinikemise]: [](https://www.spglobal.com/commodityinsights/en/market-insights/latest-news/coal/031621-global-aluminum-needs-up-to-15-trillion-investment-to-decarbonize-energy-supplies-iai#:~:text=Global%20aluminum%20needs%20up%20to,supplies%3A%20IAI%20%7C%20S%26P%20Global%20Platts).
[^hlinikrecyklace]: [](https://www.csis.org/analysis/decarbonizing-aluminum-rolling-out-more-sustainable-sector).
[^hlinikrecyklaceeu]: [](https://www.csis.org/analysis/decarbonizing-aluminum-rolling-out-more-sustainable-sector).
[^hlinikrecyklacenarocnost]: [](https://odpady-online.cz/casopis-odpady-hlinikove-plechovky-jsou-pro-recyklaci-trochu-problem/).
[^hlinikpoptavka]: [](https://www.csis.org/analysis/decarbonizing-aluminum-rolling-out-more-sustainable-sector).
[^hlinikinvestice]: [](https://www.spglobal.com/commodityinsights/en/market-insights/latest-news/metals/041321-low-carbon-aluminum-premium-achieved-at-record-eur50mt-in-europe-producer).
[^hlinikpremium]: [](https://www.spglobal.com/commodityinsights/en/market-insights/latest-news/metals/041321-low-carbon-aluminum-premium-achieved-at-record-eur50mt-in-europe-producer).
[^hlinikquebec]: [](https://www.investquebec.com/international/en/industries/aluminum/the-greenest-aluminum-in-the-world.html).
[^amoniakcena]: [](https://www3.weforum.org/docs/WEF_NetZero_Industry_Tracker_2022_Edition.pdf).
[^amoniakvyzkum]: [](https://www.energy.gov/science/bes/articles/novel-catalyst-means-ammonia-synthesis-less-heat-and-pressure).
[^amoniakpotraviny]: [](https://www3.weforum.org/docs/WEF_NetZero_Industry_Tracker_2022_Edition.pdf).
[^amoniakpoptavka]: [](https://www3.weforum.org/docs/WEF_NetZero_Industry_Tracker_2022_Edition.pdf).
[^amoniakinvestice]: [](https://www3.weforum.org/docs/WEF_NetZero_Industry_Tracker_2022_Edition.pdf).
[^petroccs]: [](https://about.bnef.com/blog/759-billion-required-for-a-net-zero-petrochemicals-sector-by-2050/).
[^petroelektrifikace]: [](https://about.bnef.com/blog/759-billion-required-for-a-net-zero-petrochemicals-sector-by-2050/).
[^petropoptavka]: [](https://www.iea.org/reports/the-future-of-petrochemicals).
[^petroinvestice]: [](https://about.bnef.com/blog/759-billion-required-for-a-net-zero-petrochemicals-sector-by-2050/).
[^rafinace]: [](https://www.wri.org/research/technological-pathways-decarbonizing-petroleum-refining).
[^sf6]: [](https://www.gov.uk/guidance/calculate-the-carbon-dioxide-equivalent-quantity-of-an-f-gas).
[^hfc32]: [](https://www.gov.uk/guidance/calculate-the-carbon-dioxide-equivalent-quantity-of-an-f-gas).
[^hfc32dom]: [](https://www.theccc.org.uk/wp-content/uploads/2020/12/Sector-summary-F-gases.pdf).
[^fplynysubstituce]: [](https://www.international-climate-initiative.com/en/topics/homeissuesmitigationf-gases-alternatives-to-harmful-f-gases/).
[^fplynyuspory]: [](https://www.theccc.org.uk/wp-content/uploads/2020/12/Sector-summary-F-gases.pdf).
[^fplynypokles]: [](https://www.eea.europa.eu/publications/fluorinated-greenhouse-gases-2021).
[^papirenergie]: [](https://packagingeurope.com/decarbonizing-the-paper-industry/392.article).
[^papirelektrifikace]: [](https://iopscience.iop.org/article/10.1088/1748-9326/abbd02).
[^papircena]: [](https://packagingeurope.com/decarbonizing-the-paper-industry/392.article).
[^papirbiomasa]: [](https://www.sciencedirect.com/science/article/pii/S1364032122005950#bib114).
[^papireu]: Jedním z důvodů je, že jsou zatím vyřazena ze systému emisních povolenek[](https://packagingeurope.com/decarbonizing-the-paper-industry/392.article).
[^papirpoptavka]: [](https://www.mckinsey.com/industries/paper-forest-products-and-packaging/our-insights/pulp-paper-and-packaging-in-the-next-decade-transformational-change).