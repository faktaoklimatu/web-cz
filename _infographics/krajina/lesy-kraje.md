---
layout:     infographic
title:      "Zastoupení dřevin v jednotlivých krajích ČR"
slug:       "lesy-kraje-dreviny"
redirect_from: "/lesy-kraje-dreviny"
published:  2020-10-21
weight:     90
tags-scopes: [ cr ]
tags-topics: [ priroda ]
caption:    "Na našem území se nachází přibližně 2,9 milionů hektarů lesa. Z toho 58 % tvoří jehličnaté dřeviny a 42 % dřeviny listnaté. Zastoupení dřevin v jednotlivých krajích se ovšem značně liší. Z krajů (mimo Prahu) má nejvyšší podíl jehličnatých dřevin kraj Vysočina (76 %) a nejvyšší procento listnatých dřevin je v Jihomoravském kraji (67 %)."

---

{% include preview-box.html
    title="Zastoupení dřevin v jednotlivých krajích ČR"
    text=""
    slug="lesy-kraje-dreviny"
%}

## Co je na mapě zobrazeno?
- Mapa ukazuje zastoupení jehličnatých a listnatých dřevin v Česku pro jednotlivé kraje. Nejvyšší podíl jehličnatých dřevin je v kraji Vysočina (76 %), v Plzeňském (73 %) a Jihočeském kraji (70 %), nejnižší v kraji Jihomoravském (33 %).
- Vyvážené zastoupení najdeme v kraji Moravskoslezském (49 % jehličnanů) a Olomouckém (52 % jehličnanů)[^1].
- Nejvyšší podíl listnatých dřevin (nad 60 %) je v Jihomoravském, Ústeckém a Zlínském kraji[^2].


## Rozložení dřevin
- Celorepublikově patří mezi nejvíce zastoupené jehličnany smrk ztepilý (43 %) a borovice lesní (10 %). Nejběžnějšími listnatými dřevinami jsou buk lesní (10 %) a dub (8 %). Zbývající skupiny dřevin mají zastoupení do 5 % (modřín evropský, jedle bělokorá, habr obecný, javory a další).
- Rozdíly v procentuálním zastoupení dřevin v jednotlivých krajích jsou dány více faktory, významná je například funkce lesa. Hospodářské lesy, které jsou v Česku zastoupeny z 68 %, mají především dřevoprodukční funkci – cílem zde tedy je pěstovat dřeviny, které rychle rostou, mají silný a rovný kmen bez mnoha větví a celý les je ideálně bez podrostu. V minulosti byl v rámci státního lesního hospodářství za tímto účelem ve velkém (jako monokultura) vysazován smrk. Dalších 32 % našich lesů tvoří tzv. lesy ochranné a lesy zvláštního určení, jako jsou například lesy na území národních parků a CHKO, lesy potřebné k zachování biologické rozmanitosti a další. Jde převážně o obhospodařované porosty, jež jsou přírodě blízké, mívají rozmanitou dřevinnou skladbu a stromy mají různý věk a výšku. 
- V zákoně je rozložení dřevin zakotveno pomocí lesnicko-typologického mapování. To na základě hodnocení prostředí (složení půdy, světlo, teplo, vodní režim) určuje, jaké dřeviny lze na daném území k zalesnění použít. 

## Použitá metodika a původ dat
- Uvedený poměr zastoupení listnatých a jehličnatých dřevin vychází z [Národní inventarizace lesů (NIL)](http://www.uhul.cz/kdo-jsme/aktuality/938-publikace-narodni-inventarizace-lesu-v-ceske-republice-vysledky-druheho-cyklu-2011-2015), což je nezávazné získávání údajů o lese na celém území ČR. Garantem projektu je ministerstvo zemědělství a šetřením byl pověřen Ústav pro hospodářskou úpravu lesa (ÚHÚL). Cílem je podat přesné informace o stavu lesa, jako je například struktura vlastnických vztahů, rozsah a druh škod v lesích, rozsah obnovy lesa, struktura lesních porostů a charakteristika lesních ekosystémů. Část inventarizačních údajů je získávána z ortofotomap (výměra lesa) a z jiných zdrojů (katastr nemovitostí), většina však pochází z terénních šetření. První NIL šetření proběhlo v letech 2001–2004, druhé pak 2011–2015. V roce 2020 byl dokončen sběr z dalšího cyklu, a to sledování stavu a vývoje lesních ekosystémů (SSVLE), jeho výsledky však zatím publikovány nebyly.


## Poznámky
[^1]: S právě probíhající kůrovcovou kalamitou a s tím související intenzivní těžbou jehličnanů (zejména smrku) lze do budoucna očekávat jiný poměr zastoupení jednotlivých dřevin. Současné údaje vycházejí ze šetření v letech 2011–2015 – od té doby se kalamitní holiny ve větší míře zalesňují listnatými dřevinami. Tomu odpovídá i produkce semen: největší semenářský závod v Česku dříve produkoval semena v poměru 2/3 jehličnany a 1/3 listnaté dřeviny, což se v posledních letech obrátilo, takže nyní převyšuje produkce semen listnatých dřevin. 
[^2]: Nejvyšší zastoupení listnatých dřevin bylo evidováno v hl. m. Praha (86 %), tento údaj byl však sloučen se Středočeským krajem, a není proto v mapě viditelný. Důvodem pro tak vysoké procento listnatých dřevin je nehospodářská funkce tamních lesů – ty patří především městu (tzv. městské lesy) a jejich primární funkce je sociální (slouží například k rekreaci).

