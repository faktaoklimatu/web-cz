---
layout:        infographic
title:         "Finance z fondů EU na klimatická opatření v ČR"
slug:          "fondy-eu"
redirect_from: "/fondy-eu"
published:     2022-03-26
weight:        98
tags-scopes:   [ eu ]
tags-topics:   [ opatreni, ekonomika ]
data-our:      "https://docs.google.com/spreadsheets/d/1Gwdx01ZypyEGfi13M1WvgiJCrqfU5ihKm685y3xz4j0/edit?usp=sharing"
caption:       "Česká republika v následujících letech obdrží z fondů Evropské unie bezprecedentní objem financí na klimatická opatření. Prostředky z uvedených fondů odpovídají v závislosti na ceně emisních povolenek 450 až 800 miliardám korun. Směřují do mnoha oblastí, od obnovitelných zdrojů energie a komunitní energetiky přes energetickou účinnost po udržitelné zemědělství a další."
---

Evropská unie (EU) se v rámci [**Zelené dohody pro Evropu**](https://ec.europa.eu/info/strategy/priorities-2019-2024/european-green-deal_cs) (*European Green Deal*) zavázala k dosažení **<glossary id="carbon-neutrality">uhlíkové (klimatické) neutrality</glossary>** do roku 2050.

Součástí strategie Zelené dohody pro Evropu jsou jak opatření a legislativní rámce ke snižování emisí skleníkových plynů, tak konkrétní **nástroje k** jejich **financování**. Finance přitom pochází zejména z rozpočtu EU, příjmů ze společných evropských dluhopisů (*NextGenereationEU*) a výnosů z prodeje emisních povolenek. Tyto finanční zdroje se následně rozdělují v rámci několika fondů,[^fondy-doplneni] z nichž část nebo celý objem putuje na klimatická opatření. Ptáme-li se tedy, kde vzít na dekarbonizaci a transformací hospodářství potřebné finanční prostředky, fondy EU přináší částečnou odpověď.

## Jak číst infografiku

Infografika obsahuje přehled jednotlivých fondů EU, přičemž u každého je uveden zdroj financování, účel, podíl financí z fondu směřující na klimatická opatření, příjemci prostředků a oblasti, na které je fond zaměřen.

Jak bylo zmíněno výše, finance pro jednotlivé fondy pochází zejména z tří zdrojů, kterými jsou:
*  **Rozpočet EU** (tzv. Víceletý finanční rámec, *Multiannual financial framework*) – skládá se z příspěvků členských zemí (více než 50 % rozpočtu), výnosů z DPH a cel (necelá třetina rozpočtu) a dalších zdrojů, jako jsou daně evropských zaměstnanců aj.
*   **NextGenerationEU** (*NGEU*) – nástroj, který je tvořen zejména společnou půjčkou zemí EU ve výši 750 mld. €.[^dluhopisy]
*   **Emisní povolenky** (*EU Emissions Trading System, EU ETS*) – jde o výnosy z tzv. systému pro obchodování s emisními povolenkami, kdy vybrané podniky na základě principu **znečišťovatel platí** platí za vypuštěné emise skleníkových plynů.

**Klimatická opatření** lze chápat jako opatření, která **zmírňují dopady změny klimatu** (<glossary id="mitigace">mitigace</glossary>), a tedy podporují zejména snižování emisí skleníkových plynů, nebo se jim přizpůsobují (<glossary id="adaptace">adaptace</glossary>). Jde o širokou paletu opatření od zavádění obnovitelných zdrojů energie (OZE) přes snižování emisní náročnosti dopravy a budov po udržitelné zemědělství nebo komunitní energetiku. Do opatření patří i velké projekty na vývoj technologií pro zachycování uhlíku či skladování energie. Klimatická opatření, na která se zaměřují jednotlivé fondy, infografika přibližuje v sekci účel.

## Blíže o jednotlivých fondech

### Evropské strukturální a investiční fondy (ESIF, ESI fondy)

[ESI fondy](https://www.dotaceeu.cz/cs/evropske-fondy-v-cr/kohezni-politika-po-roce-2020) tvoří celkem pět fondů[^fondy] plus Fond spravedlivé transformace (viz níže). Účelem ESI fondů je **vyrovnat příjmové rozdíly mezi jednotlivými evropskými regiony**. Čerpání těchto fondů je navázáno na rozpočet EU, tedy víceletý finanční rámec. V aktuálním období 2021–2027 obdrží Česko z ESI fondů přibližně 557 mld. Kč, z čehož by na základě podmínek stanovených Evropskou komisí mělo nejméně **25 % směřovat na klimatická opatření**. Tento podíl odpovídá asi **139 mld. Kč**,[^kurz] v přepočtu na rok jde o 19,6 mld. Kč. V rámci ESI fondů lze financovat širokou škálu opatření – od zelené infrastruktury po zemědělství, vzdělávání a další.

### Fond spravedlivé transformace (FST)

Ačkoliv je [FST](https://www.mzp.cz/cz/opst_2021_2027) formálně součástí ESI fondů, vyjímá se tím, že se jedná o nový fond, který vznikl za účelem **minimalizovat negativní dopady dekarbonizace**. Jinými slovy by měl podpořit sociálně spravedlivou rovinu transformace na bezuhlíkovou ekonomiku. Investice z FST ve výši **45,1 miliard Kč** by měly směřovat zejména do malých a středních podniků, vzniku nových firem, výzkumu a inovací, rehabilitace životního prostředí, čisté energie, rekvalifikace zaměstnanců ze zasažených odvětví, podpory s hledáním nového zaměstnání a transformace uhlíkově náročných provozů. V Česku pak zamíří do **Karlovarského, Ústeckého a Moravskoslezského kraje**. Jelikož pro FST platí, že fond má primárně minimalizovat negativní dopady dekarbonizace, všechny finance nemusí nutně směřovat přímo na klimatická opatření (investice mohou mířit i do např. výstavby montoven, rekvalifikací apod.).

### Národní plán obnovy (NPO)

[NPO](https://www.planobnovycr.cz/) je financován v rámci tzv. [Nástroje pro oživení a odolnost](https://ec.europa.eu/info/business-economy-euro/recovery-coronavirus/recovery-and-resilience-facility_cs) (*Recovery and Resilience Facility*), kdy si EU v reakci na pandemii koronaviru ke svému rozpočtu půjčila další prostředky ve výši 750 mld. €.[^dluhopisy] Cílem NPO je **oživit ekonomiku po pandemii**. Každá z členských zemí vypracovala svůj vlastní NPO, tedy plán, na jaké konkrétní aktivity budou finanční prostředky alokovány, který následně schválila Evropská komise. Podmínkou přitom bylo, aby alespoň 37 % těchto prostředků bylo použito na klimatická opatření. V Česku tento podíl aktuálně dosahuje **41,6 %**.[^npo-assessment] [^green-recovery-tracker] Na klimatická opatření by tak mělo putovat **76,1 miliard Kč**, a to do OZE, energetické účinnosti, bezemisní dopravy, cirkulární ekonomiky a dalších.

### Modernizační fond

{% include preview-box.html
    title="Jak fungují evropské emisní povolenky?"
    text="V článku popisujeme kontext vzniku a účel obchodování s emisnímí povolenkami."
    slug="emisni-povolenky-ets"
%}

[Modernizační fond](https://ec.europa.eu/clima/eu-action/funding-climate-action/modernisation-fund_cs) je nástrojem, jehož cílem je **modernizovat hospodářství** zemí, které jsou a budou nejvíce zasažen dekarbonizací, tedy zemí, jejichž hospodářství je závislé na spalování fosilních paliv. Objem prostředků ve fondu není definován konkrétní finanční částkou, nýbrž **počtem emisních povolenek**. Počet povolenek ve fondu pro Česko činí 193 milionů.[^povolenky-upresneni] Objem financí ve fondu tak závisí na ceně emisní povolenky. Při ceně 30 € za povolenku půjde o přibližně 150 miliard korun, při ceně 100 € až o 500 miliard. Platí tedy, že **čím vyšší je cena povolenky, tím vyšší je objem financí** v Modernizačním fondu a rovněž investice do klimatických opatření. Ty v případě Modernizačního fondu zahrnují investice do OZE, modernizace teplárenství, energetické účinnosti velkých i menších podniků, modernizace dopravy, energetické účinnosti veřejných budov a infrastruktury, komunitní energeticky a modernizace soustav veřejného osvětlení.

### Inovační fond

[Inovační fond](https://ec.europa.eu/clima/eu-action/funding-climate-action/innovation-fund_en) slouží k **podpoře velkých inovativních projektů**, přičemž o podpoře konkrétních projektů se rozhoduje na úrovni celé EU, nikoliv na národní úrovni jako v rámci fondů uvedených výše. Nelze tak dopředu říct, kolik českých projektů a v jakém objemu bude podpořeno. Podobně jako Modernizační fond je i Inovační fond **financován výnosy z prodeje emisních povolenek** (celkem 450 milionů). Fond směřuje na projekty zaměřené zejména na nízkouhlíkové technologie v energeticky náročných průmyslových odvětvích, skladování energie, zachycování a skladování uhlíku (*Carbon capture and storage, CCS*) či průmyslovém zachycování a využívání uhlíku (*Carbon capture and utilization, CCU*).

## Další možné zdroje financování klimatických opatření

### Sociální klimatický fond

{% include preview-box.html
    title="Co je obsahem balíčku Fit for 55?"
    text="Sociální klimatický fond je jedním z návrhů balíčku."
    slug="fit-for-55-opatreni"
%}

[Sociální klimatický fond](https://eur-lex.europa.eu/legal-content/CS/TXT/?uri=CELEX%3A52021PC0568) je navržen v balíčku Fit for 55 s cílem **podpořit zranitelné skupiny zasažené dekarbonizací**. Jde o fond, o jehož zřízení teprve probíhají vyjednávání. Zdrojem financování by měly být podobně jako v případě Modernizačního a Inovačního fondu výnosy z prodeje emisních povolenek, s rozdílem, že by mělo jít o povolenky z tzv. EU ETS 2 systému, který se má vztahovat na budovy a silniční dopravu. Česko by z fondu v letech 2025–2032 mělo obdržet přibližně **45,1 miliard korun**, přičemž tyto finance by měly směřovat na energetickou účinnost, OZE a nízkouhlíkovou dopravu. Podobně jako u Fondu spravedlivé transformace platí, že fond má primárně minimalizovat negativní dopady dekarbonizace a všechny finance tak nemusí směřovat přímo na klimatická opatření.

### Ekoschémata v rámci Společné zemědělské politiky

Společná zemědělská politika (SZP) tvoří přibližně třetinu výdajové strany rozpočtu EU. Součástí [reformy](https://ec.europa.eu/info/food-farming-fisheries/key-policies/common-agricultural-policy/new-cap-2023-27_en) SZP pro období let 2023–2027, jsou i tzv. [ekoschémata](https://www.carbonbrief.org/qa-will-eu-common-agricultural-policy-reforms-help-tackle-climate-change), v rámci kterých by měli být farmáři odměňování za aktivity, které přispívají životnímu prostředí a pomáhají bojovat se změnou klimatu. V prvních letech by mělo jít o 20 % rozpočtu SZP, poté 25 %. Konkrétní objem financí zatím není znám, Česko k březnu 2022 čeká na schválení svého Strategického plánu SZP Evropskou komisí.[^strategicky-plan-szp]

### Státní rozpočet a soukromé investice

Česko se státním rozpočtem různou měrou podílí na **kofinancování** projektů z fondů EU. Míra kofinancování se liší jak mezi jednotlivými fondy, tak v rámci jednotlivých fondů v závislosti na typu příjemce, kteří se rovněž ve většině případů na kofinancování podílí, nebo hospodářské rozvinutosti regionu.[^kofinancovani]

**Výnosy z prodeje emisních povolenek**, které Česko získá v rámci jejich dražby, plynou do státního rozpočtu. Podle současných požadavků Evropské komise by 50 % z výnosů mělo směřovat na klimatická opatření. V rámci návrhů balíčku Fit for 55 by mělo dojít k navýšení tohoto podílu na 100 %. Česko aktuálně informace o tom, na jaké konkrétní projekty výnosy z povolenek směřují, nezveřejňuje.[^frank-bold]

Roli hrají i soukromé investice do klimatických opatření. Účast soukromého sektoru je pro dosažení klimatických cílů nezbytná.

## Zdroje a poznámky

### Na koho se dále obrátit

Pro další informace o jednotlivých fondech EU a alokacích financí na klimatická opatření se lze obrátit na experty a expertky z [Centra pro dopravu energetiku](https://www.cde-org.cz/cs/) nebo [Asociace pro mezinárodní otázky](https://www.amo.cz/). Infografika vznikla za jejich spolupráce.

### Hlavní zdroje

* DotaceEU.cz. [Programové období 2021–2027](https://www.dotaceeu.cz/cs/evropske-fondy-v-cr/kohezni-politika-po-roce-2020)
* Evropská komise. [Funding for climate action](https://ec.europa.eu/clima/eu-action/funding-climate-action_en)
* Evropská komise. [NextGenerationEU](https://europa.eu/next-generation-eu/index_en)
* Ministerstvo životního prostředí. [Fond pro spravedlivou transformaci](https://www.mzp.cz/cz/opst_2021_2027)
* Ministerstvo průmyslu a obchodu. [Národní plán obnovy](https://www.planobnovycr.cz/)

### Poznámky

[^fondy-doplneni]: V infografice a textu se věnujeme pouze fondům, jejichž prostředky jsou alespoň z části alokovány na klimatická opatření. Existují další fondy EU, které se zaměřují na jiné oblasti.
[^fondy]: Jde o Evropský fond pro regionální rozvoj, Fond soudržnosti, Evropský sociální fond+, Evropský námořní, rybářský a akvakulturní fond a Evropský zemědělský fond pro rozvoj venkova.
[^dluhopisy]: EU si tyto prostředky půjčila prostřednictvím společných dluhopisů. Jde o vůbec první případ, kdy se na emisi dluhopisů podílí všechny země EU dohromady. Uvedená částka 750 mld. € odpovídá cenám roku 2018.
[^kurz]: Pro přepočet eur na koruny byl ve všech případech použit kurz 26 Kč/euro.
[^npo-assessment]: Bližší informace o schválené podobě NPO lze najít ve [Shrnutí hodnocení Evropské komise](https://ec.europa.eu/info/files/summary-assessment-czech-recovery-and-resilience-plan_en) nebo v [Prováděcím rozhodnutím Rady](https://www.mpo.cz/assets/cz/podnikani/2021/10/PROVADECI-ROZHODNUTI-RADY-o-schvaleni-posouzeni-planu-pro-oziveni-a-odolnost-Ceska.pdf).
[^green-recovery-tracker]: Iniciativa Green Recovery Tracker v [analýze NPO Česka](https://www.greenrecoverytracker.org/country-reports/czech-republic) uvádí, že pouze o 25 % financí lze hovořit jako směřujících na klimatická opatření.
[^povolenky-upresneni]: Těchto 193 milionů povolenek [je tvořeno](https://modernisationfund.eu/how-it-works/) jednak povolenkami získanými z 2 % aukcí v rámci EU ETS (přibližně 1/4 fondu), jednak povolenkami, které si Česko dobrovolně do fondu převedlo (přibližně 3/4 fondu).
[^strategicky-plan-szp]: Více o návrhu Strategického plánu SZP pro období 2023–2027 pro ČR je k dispozici [zde](https://eagri.cz/public/web/mze/dotace/szp-pro-obdobi-2021-2027/zakladni-informace/strategicky-plan-spolecne-zemedelske.html).
[^kofinancovani]: Podrobnější informace o pravidlech pro kofinancování projektů z ESI fondů lze najít [zde](https://cbk.blob.core.windows.net/cms/ContentItems/31681_31681/pravidla-spolufinancovani-2021-2027.pdf).
[^frank-bold]: [Analýza](https://en.frankbold.org/news/frank-bold-points-out-non-transparent-handling-ets-revenues-and-potential-violation-eu-law) organizace Frank Bold upozorňuje na nízkou transparentnost o využívání výnosů z prodeje emisních povolenek.
