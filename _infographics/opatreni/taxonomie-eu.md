---
layout:     infographic
title:      "Co je taxonomie EU"
slug:       "taxonomie-eu"
redirect_from: "/taxonomie-eu"
published:  2022-05-1
weight:     95.5
tags-scopes: [ eu ]
tags-topics: [ opatreni, ekonomika ]
caption:    "K dosažení klimatických cílů bude potřeba velký objem jak veřejného, tak soukromého kapitálu. V rámci Evropské unie by k mobilizaci soukromého kapitálu směrem ke klimaticky přínosným činnostem měla napomoct právě taxonomie, která udržitelné aktivity klasifikuje."
---

## Kontext a základní fakta o taxonomii

Evropská unie se v rámci Zelené dohody pro Evropu zavázala **do roku 2050 dosáhnout klimatické neutrality**. Tomuto cíli předchází závazek snížit do roku 2030 emise skleníkových plynů o 55 % v porovnání s rokem 1990.[^fit-for-55] Pro transformaci k bezemisnímu hospodářství bude potřeba velký objem finančních prostředků, a to jak veřejných, tak soukromých. K **mobilizaci soukromého kapitálu směrem k udržitelným a nízkouhlíkovým projektům** má napomoct právě taxonomie udržitelných aktivit z roku 2020.

{% include preview-box.html
    title="Jakými finančními prostředky EU podporuje klimatická opatření?"
    text="V infografice přinášíme přehled fondů EU a jejich alokaci na klimaticky prospěšné projekty."
    slug="fondy-eu"
%}

Taxonomie EU je především **nástrojem pro klasifikaci udržitelných ekonomických aktivit**. Její existence vytváří **společný jazyk** pro jednotlivé aktéry a sjednocuje tak definici toho, jaké aktivity lze považovat za udržitelné. Taxonomie přispěje k **transparentnosti** o charakteru investic, a tím pádem povede k informovanějším investičním rozhodnutím. Očekáváným přínosem taxonomie je tak přesun soukromého kapitálu směrem od znečišťujících k udržitelným projektům. **Nejde o povinný seznam projektů k investování**, taxonomie sama o sobě nezakazuje investici do aktivit, které nesplní její kritéria. V taxonomii je zároveň zakotvena zásada **technologické neutrality**, což prakticky znamená, že nestanovuje konkrétní technologie, kterými je nutné klasifikačních kritérií dosáhnout.

Unijní taxonomie se týká v první řadě **účastníků finančního trhu** pro reportování environmentálních cílů, ke kterým investicemi přispívají a podílu investic, které jsou v souladu s taxonomií. Dále se týká **podniků**, na které se již nyní vztahuje povinnost nefinančního reportování a **EU a členských států** pro stanovování standardů pro environmentálně udržitelné finanční produkty.

Taxonomie operuje s **6 hlavními cíly**, kterými jsou:
1. Mitigace změny klimatu
2. Adaptace na změnu klimatu
3. Ochrana a obnova bidovierzity a ekosystémů
4. Ochrana vodních a mořských organismů
5. Ocharana a kontrola znečištění
6. Přechod k cirkulární ekonomice

Podmínkou pro naplnění taxonomie je příspívat k alespoň jednomu ze zmíněných cílů a zároveň **významně nepoškozovat** [^dnsh] ostatní cíle. Investice by měla zároveň splňovat minimální záruky (*safeguards*) v ostatních oblastech podnikání – nepodléhat korupci, nevyužívat dětskou práci, nediskriminovat apod.

Taxonomie se týká **3 typů aktivit**, kterými jsou:
1. Nízkouhlíkové
2. Přechodové, tedy aktivity, pro které neexistuje ekonomicky a technologicky realizovatelná udržitelná alternativa, přičemž platí, že: emise skleníkových plnyů odpovídají nejlepšímu výkonu v sektoru, nebrání rozvoji nízkouhlíkových alternativ a nevede k tzv. uzamčení uhlíku (*carbon lock-in*).[^carbon-lock-in]
3. Podpůrné, které přímo napomáhají ostatním aktivitám naplňovat cíle taxonomie.

## Legislativní ukotvení taxonomie

Taxonomie EU je legislativně ukotvena v **nařízení o zřízení rámce pro usnadnění udržitelných investic** z června 2020.[^narizeni]. Toto nařízení představuje základní rámec obsahující principy a cíle pro označování udržitelných hospodářských aktivit. Konkrétní kritéria pro označení aktivity jako udržitelné jsou pak obsažena v tzv. **technických screeningových kritériích**. Tato kritéria nejsou součástí zmíněného nařízení, nýbrž jsou přijímána v tzv. aktech v přenesené pravomoci (*Delegated Acts, DAs*)[^das], které tvoří doplněk k samotnému nařízení.

První **akt v přenesené pravomoci o taxonomii v oblasti klimatu** (týkající se prvních dvou cílů taxonomie – mitigace a adaptace) vstoupil v platnost v lednu 2022.[^da-klima] Tento akt byl v únoru 2022 doplněn o podmínky pro zařazení investic týkajících se **jaderné energie a zemního plynu** (ty totiž nebyly v původním aktu zahrnuty), přičemž platit bude od roku 2023.[^jadro-plyn] Kromě toho byl přijat **akt v přenesené pravomoci o zveřejňování informací o taxonomii**[^transparentnost], který stanovuje metodiku pro reportování o souladu aktivit s taxonomií. V procesu příprav (ke květnu 2022) je pak akt v přenesené pravomoci týkající se zbylých 4 environmentálních cílů. Akty, a tedy technická screeningová kritéria, budou podléhat pravidelné aktualizaci.

Konkrétní kritéria stanovena akty v přenesené pravomoci určují, zda lze hospodářskou aktivitu označit za udržitelnou či nikoliv. V případě, že se aktivita jako udržitelná nekvalifikuje, neznamená to, že do ní nelze investovat. Může to však ovlivnit atraktivitu a přijatelnost investice pro investory, což je ostatně i žádoucím výsledkem – **mobilizovat toky soukromého kapitálu směrem k udržitelným aktivitám**.

## Další národní taxonomie

Obdoba taxonomie udržitelných aktivit již funguje v **Číně**, kde byl v roce 2015 spuštěn katalog zelených dluhopisů s cílem *ozelenit* celý finanční systém. Katalog pokrývá následující sektory: energetické úspory, prevenci a ochranu znečištění, ochranu zdrojů a recyklaci, čistou dopravu, čistou energetiku, ekologickou ochranu a adaptaci na změnu klimatu. Centrální banka v **Bangladéši** v roce 2017 vytvořila seznam zelených produktů a iniciativ, přičemž bankám a dalším finančním institucím ukládá povinnost věnovat alespoň 5 % investic a půjček na zelené projekty. V **Mongolsku** byla v roce 2019 přijata zelená taxonomie, jejíž ambicí je **nasměrovat investice do zelených a udržitelných projektů**. Tento cíl je podle Světové banky (2020) společný všem zmíněným taxonomiím, včetné té unijní. Kromě globálních klimatických cílů se taxonomie zaměřují i na lokální environmentální cíle. Jednotlivé taxonomie se pak liší ve své granularitě. Ta mongolská například na rozdíl od čínské uvádí konkrétní technologie, které se kvalifikují jako zelené.[^world-bank]

Podle Climate Bonds Initiative (2022) dále existují taxonomie například v Rusku, Kolumbii, Singapuru nebo Malajsii. Ve fázi příprav či zvažování jsou pak například ve Velké Británii, Mexiku, Brazílii, Kanadě, Indii, Jihoafrické republice nebo Japonsku.[^cbi]

## Zdroje a poznámky

[^fit-for-55]: Konkrétní legislativní návrhy, které mají podpořit snížení emisí skleníkových plynů o 55 % do roku 2030 představujeme v infografice [Co je Fit fot 55](https://faktaoklimatu.cz/infografiky/fit-for-55).
[^dnsh]: V angličtině se pro toto pravidlo využívá spojení *do no significant harm (DNSH)*.
[^carbon-lock-in]: Uzamčení uhlíku (*carbon lock-in*) hrozí například při investicích do fosilní infrastruktury, které předurčí užívání uhlíkově intenzivních provozů na několik let dopředu na úkor nízouhlíkových alternativ.
[^narizeni]: Konkrétně jde o Nařízení Evropského parlamentu a Rady (EU) 2020/852 ze dne 18. června 2020 o zřízení rámce pro usnadnění udržitelných investic a o změně nařízení (EU) 2019/2088. Celé znění nařízení je dostupné [zde](https://eur-lex.europa.eu/legal-content/cs/TXT/?uri=CELEX:32020R0852).
[^das]: Akty v přenesené pravomoci jsou právně závazné nástroje, které umožňují měnit nebo doplnit méně podstatné části legislativních aktů v EU. Navrhuje a příjímá je Evropská komise. Rada EU a Evropský parlament mohou vyslovit námitky proti jejich přijetí, ale není potřeba jejich formální přijetí, jako v případě nařízení nebo směrnice. Více o rozdílech mezi jednotlivými právními akty lze najít na [stránkách Evropské komise](https://ec.europa.eu/info/law/law-making-process/types-eu-law_cs).
[^da-klima]: Úplné znění aktu je dostupné [zde](https://eur-lex.europa.eu/legal-content/cs/TXT/?uri=CELEX%3A32021R2139).
[^jadro-plyn]: Úplné znění aktu je dostupné [zde](https://eur-lex.europa.eu/legal-content/cs/TXT/?uri=PI_COM%3AC(2022)631&qid=1647359214328). Ohledně zařazení jaderné energie a zemního plynu do taxonomie proběhla široká diskuze s odlišnými postoji jednotlivých členských zemí. Ač byl návrh nakonec schválen, kritéria pro označení zmínených aktivit jako udržitelných jsou poměrně přísná. V případě jaderné energie je podmínkou mít do roku 2050 vybudované hlubinné úložiště pro jaderný odpad. Pokud jde o zemní plyn, jde o infrastrukturu vybudovanou do roku 2030 a nahrazující uhelné elektrárny, přičemž v roce 2035 by měla přejít na obnovitelné nebo nízkouhlíkové plyny.
[^transparentnost]: Úplné znění aktu je dostupné [zde](https://eur-lex.europa.eu/legal-content/CS/TXT/HTML/?uri=CELEX:32021R2178&from=cs).
[^world-bank]: Informace o existujících taxonomiích shrnuje [report Světové banky](https://documents.worldbank.org/en/publication/documents-reports/documentdetail/953011593410423487/developing-a-national-green-taxonomy-a-world-bank-guide). Report mimo to představuje základní návod ke tvorbě národních taxonomií udržitelných aktivit.
[^cbi]: Podrobnější informace o národních taxonomiích, včetně mapy podle fází, ve které se taxonomie nachází, obsahuje report organizace Climate Bonds Initiative [Global Green Taxonomy Development, Alignment and Implementation](https://www.climatebonds.net/resources/reports/global-green-taxonomy-development-alignment-and-implementation).