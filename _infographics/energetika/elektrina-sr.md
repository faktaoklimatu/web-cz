---
layout:     infographic
title:      "Elektřina na Slovensku: výroba, spotřeba a emise"
slug:       "elektrina-sr"
redirect_from: "/elektrina-sr"
published:  2022-01-10
weight:     130
tags-scopes: [ eu ]
tags-topics: [ energetika ]
caption:    "Přehled výroby elektřiny podle zdrojů, souvisejících emisí CO<sub>2</sub>eq a spotřeby elektřiny podle sektorů. Uhelné a plynové zdroje měly v roce 2019 20% podíl na výrobě elektřiny, ovšem stály za naprostou většinu emisí v rámci slovenské elektroenergetiky."
data-our:   "https://docs.google.com/spreadsheets/d/1QuTWA4zH6moMBC29JyPXXc3Fi0PXeyCw5nwJR9opAvE/edit?usp=sharing"
data-orig:  [ [ "Energetika 2019", "https://slovak.statistics.sk:443/wps/portal?urile=wcm:path:/obsah-sk-pub/publikacie/vsetkypublikacie/92027e17-ae10-424c-87c4-e73038aeb9dc" ]
            , [ "IPCC 2014: ANNEX III", "https://www.ipcc.ch/site/assets/uploads/2018/02/ipcc_wg3_ar5_annex-iii.pdf" ] ]
---

## Jak číst tento graf

* Předložený graf zobrazuje bilanci slovenské elektroenergetiky za (předcovidový) rok 2019. Při pohledu zleva je vidět podíl jednotlivých zdrojů na výrobě elektřiny, ke kterým jsme přiřadili odpovídající množství emisí CO<sub>2</sub>eq. Na celkové bilanci se na straně výroby podílí také import elektřiny ze zahraničí. Stejně tak strana spotřeby, zobrazená napravo od celkové bilance, se dále dělí na export elektřiny do zahraničí, ztráty a čistou spotřebu členěnou dle jednotlivých sektorů národního hospodářství.
* Z grafu je na první pohled patrný nepoměr mezi výrobou elektřiny a souvisejícími emisemi u uhelných elektráren a tepláren. Ty se na výrobě elektřiny podílejí 8 %, přitom ale produkují na 44 % všech emisí v sektoru elektroenergetiky. Pokud bychom sečetli výrobu uhelných a plynových elektráren, tak se dostáváme na 20 % podíl výroby z fosilních zdrojů, které jsou ale současně odpovědné za 84 % emisí v daném sektoru. Je třeba vzít v potaz, že asi 75 % výroby elektřiny z fosilních paliv probíhá v teplárnách (při kombinované výrobě elektřiny a tepla). **Tedy dekarbonizace slovenské elektroenergetiky velmi úzce souvisí s dekarbonizací slovenského teplárenství.**
* Slovensko do jisté míry snižuje emise z energetiky na vlastním území díky importu elektřiny (hlavně z Česka a v menší míře z Polska). Většinu celkového importu Slovensko dále exportuje, hlavně do Maďarska. Čistý import (1,7 TWh) tak tvoří jen malou část celkového importu elektřiny, ale přesto pokrývá 6 % slovenské spotřeby, což odpovídá asi 30 % spotřeby slovenských domácností.
* Koncová spotřeba elektřiny je v posledních 15 letech poměrně stabilní (viz [IEA](https://www.iea.org/data-and-statistics/data-browser?country=SLOVAKIA&fuel=Electricity%20and%20heat&indicator=TotElecCons)). Největší podíl na spotřebě má sektor průmyslu (47,1 %), následovaný sektorem obchodu, služeb, školství a zdravotnictví (25,6 %) a domácnostmi (21,0 %).

## Použitá metodika a původ dat

* Pro výpočet emisí jsme použili údaje o hrubé výrobě elektřiny dle jednotlivých typů elektráren, případně použitých paliv, ze statistické zprávy [Energetika 2019](https://slovak.statistics.sk:443/wps/portal?urile=wcm:path:/obsah-sk-pub/publikacie/vsetkypublikacie/92027e17-ae10-424c-87c4-e73038aeb9dc). Na základě těchto údajů jsme následně s využitím příslušných koeficientů dle IPCC ([IPCC 2014: ANNEX III, Technology-specific Cost and Performance Parameters](https://www.ipcc.ch/site/assets/uploads/2018/02/ipcc_wg3_ar5_annex-iii.pdf)) vypočítali odpovídající emise. Uvedený zdroj jsme zvolili mimo jiné s ohledem na jednotu a dostupnost dat pro různé typy zdrojů. Podobný postup použili například také autoři projektu [ElectricityMap](https://app.electricitymap.org/map).
* Za účelem zjednodušení a větší přehlednosti jsme některá data sloučili. Například položka „Elektrárny na biomasu“ v sobě obsahuje jak výrobu z elektráren spalujících biomasu, tak výrobu elektřiny z bioplynu. Položka „Vodní elektrárny“ zase zahrnuje jak výrobu z vodních, tak z vodních přečerpávacích elektráren apod.
* Zvolené emisní koeficienty představují střední hodnotu z _„lifecycle emissions“_, které v sobě zahrnují i emise spjaté se související infrastrukturou nutnou k provozu jednotlivých zdrojů. To je důvodem, proč mají v tomto přehledu nenulové emise i např. jaderné elektrárny.
* Položka „Ztráty“ v sobě zahrnuje technologickou vlastní spotřebu energetických zdrojů, ztráty v síti provozovatele přenosové soustavy, ztráty v sítích provozovatelů jednotlivých distribučních soustav a spotřebu vodních přečerpávacích elektráren.
