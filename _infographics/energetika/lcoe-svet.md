---
layout:     infographic
title:      "Vývoj světových cen elektřiny podle zdrojů"
slug:       "lcoe-svet"
redirect_from: "/lcoe-svet"
published:  2021-06-24
weight:     80
tags-scopes: [ svet ]
tags-topics: [ energetika ]
caption:    "Srovnání vývoje sdružených nákladů na výrobu elektřiny v modelových velkých elektrárnách (tzv. utility-scale) od roku 2009 do roku 2020 především z pohledu technologií a trhu. Do ceny nejsou započteny dotace, ceny emisních povolenek ani náklady spojené s vyrovnáním nestálých zdrojů (intermitencí). V grafu jsou zobrazeny obnovitelné zdroje s největším potenciálem rozvoje v České republice."
data-our:   "https://docs.google.com/spreadsheets/d/1SQSnRSfTQ5HVxVJvwj4igfl22hyblYVjDo_INceKy4I"
data-orig:  [["Zdrojová data Lazard", "https://www.lazard.com/media/451419/lazards-levelized-cost-of-energy-version-140.pdf"]]
---

## Jak číst tento graf

- Graf znázorňuje **vývoj sdružených nákladů na výrobu energie (LCOE - Levelized Cost of Energy) podle jednotlivých zdrojů od roku 2009 do roku 2020**. Sdružená cena energie je veličina umožňující srovnání ekonomické výhodnosti zdrojů energie. Počítá se jako podíl veškerých nákladů spojených se stavbou, provozem a likvidací elektrárny včetně nutnosti nákupu paliva a množstvím energie, které daný zdroj vyrobí za dobu své životnosti. Uvádíme hodnoty v korunách za kilowatthodinu. Do ceny nevstupují dotace ani ceny emisních povolenek. Srovnání cen se započítáním emisních povolenek nabízí report od [Lazard](https://www.lazard.com/media/451419/lazards-levelized-cost-of-energy-version-140.pdf).
- Graf nezobrazuje **dodatečné náklady plynoucí z nestálosti a nepředvídatelnosti** některých (především obnovitelných) zdrojů (intermitencí). Vyrovnávání rozdílu mezi poptávkou a nabídkou je možné pomocí špičkových elektráren, úložišť elektřiny (bateriové, vodní přečerpávací), dynamického řízení poptávky (smart grid) nebo propojením elektrické soustavy v rámci větších geografických celků. České scénáře transformace energetiky počítají především se stavbou špičkových plynových elektráren. Elektřina z těchto elektráren vychází přibližně třikrát dráž než z běžných plynových elektráren (base load), protože elektrárna nevyrábí stále. 
- V grafu nezobrazujeme některé obnovitelné zdroje, buď pro jejich omezený potenciál růstu (vodní elektrárny, geotermální, spalování biomasy), nebo irelevantnost pro Českou republiku (větrné elektrárny na moři). Podkladová data obsahují k nahlédnutí i tyto zdroje.
- Veličiny vstupující do výpočtu jsou většinou **značně rozdílné pro různé geografické lokace**. Napříč regiony se liší jak cena stavby zdroje, tak náklady spojené s jeho provozem, tak i množství vyrobené energie, což zvláště platí pro obnovitelné zdroje. Graf zobrazuje zjednodušený pohled pro celý svět.


## Komentáře k cenám zdrojů

- **Elektřina z jaderných elektráren** je a vždy byla drahá. Jde o obrovské projekty, které zpravidla může zastřešit jenom stát. Projekty jaderných elektráren tradičně trpí na velká **zpoždění a navýšení nákladů** v řádu stovek procent. Rostoucí nároky na **bezpečnost** a čím dál **odmítavější přístup veřejnosti** dále zdražují stavbu nových jaderných bloků. Možné řešení většiny zmíněných problémů představují malé modulární jaderné reaktory. Tato technologie je však zatím v plenkách.
- Pro **uhelné eletrárny** graf uvádí průměr ceny při použí technologie zachytávání uhlíku (cca 3,4 Kč/kWh) a elektrárny bez této technologie (cca 1,4 Kč/kWh - pro ty je ale nutno pro ČR připočíst zhruba 1 Kč za kWh za emisní povolenky). Cena emisní povolenky odráží dodatečné náklady, která způsobuje uhelná elektrárna dopadem na životní prostředí (tzv. negativní externalita). Dá se očekávat, že cena emisních povolenek bude se zvyšujícím se tlakem na dekarbonizaci energetiky a průmyslu dále růst.
- Uvedené ceny dále počítají s **konstantním využitím elektrárny** po dobu její životnosti (tzv. kapacitní faktor). Větrné a sluneční elektrárny však mají minimální variabliní náklady, proto je levnější vykupovat obnovitelné zdroje než spalovat drahou surovinu (uhlí nebo plyn). Důsledkem je, že **klesá kapacitní faktor tradičních elektráren**, což dále prodražuje cenu za kWh.
- Ve velké části světa jsou dnes **obnovitelné zdroje energie** zároveň nejlevnějším zdrojem. S poklesem cen solárních a větrných elektráren se tak stává v čím dál více zemích.
- Nové solární a větrné projekty cenou podkopávají nejlevnější ze stávajících uhelných elektráren. Data z energetických aukcí ukazují, že tento trend pokračuje i dále.
- Klesající náklady spojené se stavbou a provozem fotovoltaických a větrných eletráren potvrzují, že obnovitelné zdroje energie jsou **ekonomickým řešením klimatické krize a cestou k dekarbonizaci výroby eletřiny**, které odpovídá střednědovým a dlouhodobým cílům udržitelného vývoje.
- Podle studie IRENA by se instalace obnovitelných zdrojů mohla stát klíčovým stimulem obnovy ekonomiky po pandemické krizi způsobené nemocí COVID-19.
- Cena elektřiny za střešních fotovoltaických elektráren je přibliždě dvakrát až pětkrát vyšší než z velkých elektráren. I přesto se domácnostem nebo firmám taková investice většinou vyplatí, protože koncové ceny elektřiny jsou násobně vyšší než uvedené srdužené náklady (např. kvůli nákladům  na distribuci).


## Zdroj dat

- Infografika čerpá z dat od společnosti Lazard. Jejich analýza LCOE spočívá ve vytvoření modelové eletrárny pro každý srovnávaný zdroj. Dosazením reálných hodnot cen technolgií, úrokové míry, ceny paliva a dalších vychází výsledná hodnota LCOE. Tímto vzniká srovnání různých zdrojů především z technologického a tržního pohledu. Srovnání se zpětně dopočítanými daty (např IRENA) vykazuje velmi dobrou korelaci se skutečným světem.
- Další relevantní data založená na jiné metodice nabízí [IRENA](https://www.irena.org/-/media/Files/IRENA/Agency/Publication/2020/Jun/IRENA_Power_Generation_Costs_2019.pdf) a [BNEF](https://assets.bbhub.io/professional/sites/24/BNEF-2021-Executive-Factbook.pdf).

