---
layout:     infographic
title:      "Kde je v Česku les: Kraje"
slug:       "lesnatost-kraje"
redirect_from: "/lesnatost-kraje"
published:  2021-11-04
weight:     90
tags-scopes: [ cr ]
tags-topics: [ priroda ]
caption:    "Lesy pokrývají 36,8 % území ČR, ale procentuální zastoupení lesů v jednotlivých krajích se liší. Z krajů (mimo Prahu) je nejméně zalesněný Jihomoravský (29,7 %) a nejvíce Karlovarský kraj (49,4 %)."

---
{:.perex}
Na našem území se nachází přibližně 2,9 milionů hektarů lesů. Kdybychom je všechny umístili na jednu plochu, pokrývaly by čtverec o hraně 170 km. Většina lesů je ale rozdrobena do mnohem menších celků a opravdu velké lesy najdeme jen v okrajových pohořích. Pro lepší představu o tom, kde se české lesy nacházejí, může posloužit tato mapa ukazující lesnatost v jednotlivých krajích a přesněji pak [mapa přírodních lesních oblastí](/infografiky/lesnatost-plo).

{% include preview-box.html
    title="Kde je v Česku les: Přírodní lesní oblasti"
    text="Podívejte se i na naši druhou mapu, která se dívá na rozložení přírodních lesních oblastí v ČR."
    slug="lesnatost-plo"
%}

## Co je na mapě zobrazeno?

- Lesnatost v jednotlivých krajích ČR, tedy podíl lesní porostní půdy na celkové rozloze krajů.
- Nejlesnatější jsou Karlovarský (49,4 %), Liberecký (47,8 %) a Zlínský kraj (45,1 %), nejmenší lesnatost má hlavní město Praha: 10,9 %.

## Další data a souvislosti

- Současná lesnatost ČR je 36,8 %, v mezinárodním srovnání tedy patříme mezi středně zalesněné země (průměrná lesnatost v EU je 42 %).
- Zastoupení jiných ploch na našem území: 40,8 % zabírají kultivované zemědělské pozemky, 9,4 % travní porosty, 1,3 % vodní plochy a 8,6 % sídla.
- Protože krajské hranice jsou uměle vytvořeným administrativním dělením, pro popis krajiny se úplně nehodí. Mnohem přirozenější je dělení podle tzv. [přírodních lesních oblastí (PLO)](http://www.uhul.cz/nase-cinnost/oblastni-plany-rozvoje-lesu/prirodni-lesni-oblasti-plo), což je vymezení souvislých území, kde má les podobné podmínky ke svému růstu.  

## Vymezení pojmů a metodické poznámky

- **Les** – v tomto textu a mapě vycházíme z definice lesa podle Organizace pro výživu a zemědělství (FAO)[^1], která se používá v rámci Národní inventarizace lesů (NIL). Chápeme zde les jako souvislý porost jehličnatých nebo listnatých stromů, který je charakteristický svým druhovým složením a vlastním mikroklimatem[^3].

- Data pocházejí z [Národní inventarizace lesů (NIL)](http://www.uhul.cz/kdo-jsme/aktuality/938-publikace-narodni-inventarizace-lesu-v-ceske-republice-vysledky-druheho-cyklu-2011-2015), což je nezávislé šetření o stavů lesů ČR, prováděné formou terénních šetření na tzv. inventarizačních plochách, a poskytuje detailní data o stavu lesních porostů včetně zastoupení dřevin, škodách a obnově nebo o množství ležícího odumřelého dřeva a pařezů. Data *Národní inventarizace lesů* zpracovává *Ústav pro hospodářskou úpravu lesa* (ÚHÚL).

- Data pocházejí ze šetření, které probíhalo už v letech 2011–2015. K letošnímu roku se data o lesnatosti v Česku příliš nezměnila, protože i dočasně odlesněný pozemek (například kalamitní holina) je stále považován za les[^3]. Data za roky 2016-2020 zatím nebyly publikovány.

### V čem spočívají nesrovnalosti v datech o lesích?

V českém prostředí se často vyskytují mírně odlišné údaje o celkové ploše lesů. Například ve [zprávách o stavu lesa](http://eagri.cz/public/web/mze/lesy/lesnictvi/zprava-o-stavu-lesa-a-lesniho/) se jako celková plocha lesů uvádí 2,6 milionu hektarů, zatímco [Národní inventarizace lesů](http://www.uhul.cz/kdo-jsme/aktuality/938-publikace-narodni-inventarizace-lesu-v-ceske-republice-vysledky-druheho-cyklu-2011-2015) uvádí plochu o 300 000 hektarů vyšší, tedy 2,9 milionu. Co způsobuje tento rozdíl? Data ve zprávách o stavu lesa nebo data Českého statistického úřadu evidují *pozemky určené k plnění funkce lesa* (tzv. *PUPFL*) v katastru nemovitostí – a data o objemu těžeb či druhovém zastoupení získávají od jednotlivých subjektů, které na pozemcích hospodaří. Národní inventarizace lesů naproti tomu vychází ze statisticky zpracovaných terénních průzkumů a jako les klasifikuje i porosty, které v katastru nemovitostí jako PUPFL zařazeny nejsou, splňují však definici lesa podle FAO[^1] (například náletové dřeviny na neobdělávaných pozemcích).

## Poznámky

- **Pralesy a přírodě blízké lesy v Česku:** Většina zdejších lesů vznikla výsadbou a ve střední Evropě už žádný primární a člověkem neovlivněný les (tzn. prales) neexistuje. To, co u nás dnes zažíváme jako les, je výsledek zpětného zalesňování po roce 1900. Na území ČR lze stále nalézt přírodní nebo přírodě blízké lesy s vysokým stupněm přirozenosti. V Česku mají rozlohu pouze 920 ha a patří mezi ně třeba Žofínský prales, Boubínský prales, Mionší či Rýchorský prales. Nicméně i v nich se (byť v dávné minulosti) nějakým způsobem hospodařilo a používat pro tyto lesy označení "prales" je tedy nepřesné. K datům o lesnatosti je proto potřeba přistupovat s vědomím, že kromě přírodního a převážně listnatého lesa zahrnují i monokultury jehličnanů. Právě smrkové monokultury, které začaly být na počátku 20. století hromadně vysazovány, nelze považovat za přírodě blízký les – spíše jde o plantáž na dřevo, která nemá s přírodou mnoho společného.

[^1]: FAO (Food and Agriculture Organization of the United Nations) používá následující definici: Les představují pozemky s plochou větší než 0,5 ha s celkovým zápojem stromů o výšce alespoň 5 m dosahujícím 10 %. Dále jako les označuje pozemky se stromy schopnými dosáhnout výšky 5 m a zápoje 10 % na daném stanovišti. Do kategorie les se neřadí porosty s šířkou menší než 20 m (liniové porosty) a pozemky s převážně zemědělským nebo městským využitím. Dále do kategorie les nepatří větší vodní plochy a větší zpevněné cesty. Do kategorie les se však řadí pozemky, které jsou dočasně odlesněné (holé seče, kalamitní holiny, požářiště apod.), tedy pozemky, u nichž existuje předpoklad budoucího dosažení požadovaných 10 % zápoje stromů s výškou alespoň 5 m.
[^3]: V rámci NIL je za les považován také dočasně odlesněný pozemek, tzn. holé seče nebo kalamitní holiny. Tato definice nezohledňuje, jak je pozemek veden v katastru nemovitostí (a vzniká tak nesrovnalost oproti datům z ČSÚ) ani jak pestrý je místní ekosystém (takže jako les označuje i hustě sázenou smrkovou monokulturu bez jakéhokoliv podrostu).
