---
layout:        infographic
title:         "Kolik jehličnatého lesa bylo vytěženo v krajích?"
slug:          "tezba-lesa-vyvoj"
redirect_from: "/tezba-lesa-vyvoj"
published:     2021-10-25
weight:        100.4
tags-scopes:   [ cr ]
tags-topics:   [ priroda ]
caption:       "Naprostou většinu těžby v letech 2016–2020 tvořila nahodilá těžba, která je převážně spojena s kůrovcovou kalamitou. Těžil se hlavně smrk a nejvíce postižen byl Kraj Vysočina a také Olomoucký a Moravskoslezský kraj."
---

{% include preview-box.html
    title="Kolik jehličnatých lesů bylo vytěženo v krajích v letech 2016–2020"
    text=""
    slug="tezba-lesa-plocha"
%}

## Co je v grafice zobrazeno?

- Kolik procent z celkové plochy jehličnatého lesa v jednotlivých krajích se vytěžilo v letech 2016–2020. 
- Na severní Moravě a ve Slezsku byla situace nejhorší v letech 2016–2018, v následujících letech se kůrovcová kalamita a s ní související těžba přesunula na Vysočinu a Jižní Moravu. 

## Vymezení pojmů a metodické poznámky

- Les – v tomto textu a infografice vycházíme z definice lesa podle Organizace pro výživu a zemědělství (FAO)[^10], která se používá v rámci Národní inventarizace lesů (NIL). Chápeme zde les jako souvislý porost jehličnatých nebo listnatých stromů, který je charakteristický svým druhovým složením a vlastním mikroklimatem[^11].
- Data v grafice pocházejí z portálu [Kůrovcová mapa](https://www.kurovcovamapa.cz/), který je výsledkem spolupráce autorů monitorovacího projektu Kůrovcové INFO[^12] a Specializovaného pracoviště dálkového průzkumu země Ústavu pro hospodářskou úpravu lesů (ÚHÚL) ve Frýdku-Místku, které pracuje s družicovými snímky.

{% include preview-box.html
    title="Proč umírají české jehličnaté lesy?"
    text=""
    slug="umirani-ceskych-lesu"
%}

## Další data a souvislosti

- V roce 2020 bylo na našem území **vytěženo rekordní množství surového dříví** – 35,75 mil. m<sup>3</sup>. Z tohoto objemu tvořila nahodilá těžba celých 95 %, přičemž 96 % takto vytěženého dříví pocházelo z jehličnanů[^1]. Lesy, kde převládají monokultury jehličnatých dřevin (například na Vysočině) tak doslova mizí před očima – v tomto kraji stoupla těžba od roku 2016 téměř desetinásobně[^2]. Prakticky výhradně je přitom příčinou přemnožený podkorní hmyz, který škodí nejen smrkům, ale i borovicím a jedlím, a lesy v Česku (už tak dost oslabené nevhodným hospodařením, špatným stavem lesní půdy a klimatickými změnami)[^3] se této kalamitě brání jen velmi obtížně. Celkovou rozlohu území, na nichž byly jehličnany v letech 2016–2020 vytěženy, ukazuje infografika [Plocha jehličnanů vytěžená v letech 2016–2020](https://faktaoklimatu.cz/infografiky/tezba-lesa-plocha).
- Takto masivní těžba nemá pouze velký dopad na lesní ekosystém, ale i další důsledky: **akutní nedostatek pracovních sil a techniky** potřebné k vytěžení a asanaci kůrovcového dříví a také **pád ceny dříví na tuzemském a středoevropském trhu**. Tento propad znamenal pro vlastníky lesů obrovské ztráty[^1], v mnoha případech jim značně zkomplikoval další investice do sazenic a prací spojených s obnovou lesa a zvýšil jejich závislost na dotacích ze státního rozpočtu.
- **S kůrovcem nebojujeme pouze v Česku** – vlivem klimatických změn, resp. suchého a teplého počasí, které tomuto hmyzu svědčí nejvíc, jej po roce 2015 přibývá ve většině evropských zemí[^4]. Velké množství kůrovcového dřeva bylo vytěženo například ve Švédsku[^5]. Změny klimatu však ohrožují lesy i jiným způsobem: zejména v jižní polovině Evropy roste v jejich důsledku významně též riziko lesních požárů[^6].  
- Přestože situace jednoznačně ukazuje, že je třeba začít hospodařit jinak a podpořit přirozenou adaptabilitu lesa mj. změnou jeho druhové skladby (viz text [Jak v následujícím století hospodařit v českých lesích?](https://faktaoklimatu.cz/explainery/hospodareni-lesy)), vykazuje české lesnictví značnou setrvačnost a **zažité postupy se mění jen velmi pomalu**. Jehličnany, a především smrky, které se ukazují pro současné a budoucí klimatické podmínky jako nevhodné, stále hrají při obnově lesa významnou roli: v roce 2020 tvořily téměř 31 % vysazených stromů (v roce 2000 to bylo 43 %, ale celková plocha osázeného lesa byla tehdy o třetinu menší, takže i když procentuální zastoupení smrku pozvolna klesá, celkový počet vysazených smrků ještě mírně stoupl)[^1].

## Zdroje a poznámky

[^1]: [Zpráva o stavu lesa a lesního hospodářství České republiky v roce 2020](https://eagri.cz/public/web/file/688968/Zprava_o_stavu_lesa_2020_web.pdf). Ministerstvo zemědělství ČR, 2021.

[^2]: Pro srovnání: během intenzivního odlesňování v Brazílii zmizelo 12 % lesa za dobu 20 let (zdroj: [Global Forest Watch](www.globalforestwatch.org/dashboards/country/BRA)). Na Vysočině to v případě jehličnatého lesa, který zde převládá, bylo téměř 20 % plochy za pouhých 5 let. 

[^3]: Viz text [Proč umírají české jehličnaté lesy?](https://faktaoklimatu.cz/explainery/umirani-ceskych-lesu)

[^4]: Viz příspěvky na mezinárodní konferenci “Forests’ Future 2021. [Consequences of Bark Beetle Calamity for the Future of Forestry in Central Europe](https://www.vulhm.cz/en/list-of-presentations/ )”

[^5]: [Důsledky kůrovcové kalamity na budoucnost lesnictví ve střední Evropě](https://www.vulhm.cz/dusledky-kurovcove-kalamity-na-budoucnost-lesnictvi-ve-stredni-evrope/), Výzkumný ústav lesního hospodářství a myslivosti, v. v. i.  

[^6]: Costa, H., de Rigo, D., Liberta, G., Houston Durrant, T., San-Miguel-Ayanz, J. (2020) [European wildfire danger and vulnerability in a changing climate: towards integrating risk dimensions](https://publications.jrc.ec.europa.eu/repository/handle/JRC119980)

[^10]: FAO (Food and Agriculture Organization of the United Nations) používá následující definici: Les představují pozemky s plochou větší než 0,5 ha s celkovým zápojem stromů o výšce alespoň 5 m dosahujícím 10 %. Dále jako les označuje pozemky se stromy schopnými dosáhnout výšky 5 m a zápoje 10 % na daném stanovišti. Do kategorie les se neřadí porosty s šířkou menší než 20 m (liniové porosty) a pozemky s převážně zemědělským nebo městským využitím. Dále do kategorie les nepatří větší vodní plochy a větší zpevněné cesty. Do kategorie les se však řadí pozemky, které jsou dočasně odlesněné (holé seče, kalamitní holiny, požářiště apod.), tedy pozemky, u nichž existuje předpoklad budoucího dosažení požadovaných 10 % zápoje stromů s výškou alespoň 5 m.

[^11]: V rámci Národní inventarizace lesů (NIL) je za les považován také dočasně odlesněný pozemek, tzn. holé seče nebo kalamitní holiny. Tato definice nezohledňuje, jak je pozemek veden v katastru nemovitostí (a vzniká tak nesrovnalost oproti datům z ČSÚ) ani jak pestrý je místní ekosystém (takže jako les označuje i hustě sázenou smrkovou monokulturu bez jakéhokoliv podrostu).

[^12]: [kurovcoveinfo.cz ](https://www.kurovcoveinfo.cz)

