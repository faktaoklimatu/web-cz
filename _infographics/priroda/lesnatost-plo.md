---
layout:     infographic
title:      "Kde je v Česku les: Přírodní lesní oblasti"
slug:       "lesnatost-plo"
redirect_from: "/lesnatost-plo"
published:  2021-11-04
weight:     91
tags-scopes: [ cr ]
tags-topics: [ priroda ]
caption:    "Lesy v ČR pokrývají 36,8 % celkové plochy. Nejvyšší lesnatost najdeme v okrajových pohořích, nejnižší je v Polabí a nížinných úvalech."

---

{:.perex}
Na našem území se nachází přibližně 2,9 milionů hektarů lesů. Kdybychom je všechny umístili na jednu plochu, pokrývaly by čtverec o hraně 170 km. Většina lesů je ale rozdrobena do mnohem menších celků. Pro lepší představu může posloužit tato mapa ukazující míru zalesnění v přírodních lesních oblastech, případně [mapa lesnatosti jednotlivých krajů](/infografiky/lesnatost-kraje).

{% include preview-box.html
    title="Kde je v Česku les: Kraje"
    text="Podívejte se i na naši druhou mapu, která se dívá na míru zalesnění podle krajů ČR."
    slug="lesnatost-kraje"
%}

## Co je na mapě zobrazeno?

- Lesnatost v přírodních lesních oblastech v ČR, tedy podíl lesní porostní půdy na celkové rozloze jednotlivých oblastí.
- Mezi území s největší lesnatostí patří horské oblasti: Krkonoše, Moravskoslezské Beskydy, Hrubý Jeseník, Šumava či Jizerské hory mají lesnatosti vyšší než 70%. Vysoké lesnatosti mají i menší lesní oblasti, kde většinu území pokrývá CHKO nebo vojenský újezd (Lužická vrchovina, Novohradské hory nebo Brdská vrchovina).
- Nejméně lesnatá jsou území Hornomoravského a Dolnomoravského úvalu, dále pak Polabí a Předkrušnohorská pánev.

## Vymezení pojmů a metodické poznámky

- **Les** – v tomto textu a mapě vycházíme z definice lesa podle Organizace pro výživu a zemědělství (FAO)[^2], která se používá v rámci Národní inventarizace lesů (NIL). Chápeme zde les jako souvislý porost jehličnatých nebo listnatých stromů, který je charakteristický svým druhovým složením a vlastním mikroklimatem[^3].
- **Přírodní lesní oblasti (PLO)** – vymezená souvislá území s obdobnými růstovými podmínkami pro les, například podobné klima, složení půdy a terén. [Jednotlivých PLO je celkem 41](http://www.uhul.cz/nase-cinnost/oblastni-plany-rozvoje-lesu/prirodni-lesni-oblasti-plo) a jsou rozděleny především z hospodářských a administrativních důvodů. Mezi výstupy, které jsou pro jednotlivé PLO zpracovávány, patří [Oblastní plány rozvoje lesů (OPRL)](http://www.uhul.cz/nase-cinnost/oblastni-plany-rozvoje-lesu/co-jsou-to-oprl), které fungují jako metodický nástroj lesnické politiky (stát může jejich prostřednictvím řídit, jak se v lesích hospodaří).  
- Data pocházejí z [Národní inventarizace lesů (NIL)](http://www.uhul.cz/kdo-jsme/aktuality/938-publikace-narodni-inventarizace-lesu-v-ceske-republice-vysledky-druheho-cyklu-2011-2015), což je nezávislé šetření o stavů lesů ČR, prováděné formou terénních šetření na tzv. inventarizačních plochách, a poskytuje detailní data o stavu lesních porostů včetně zastoupení dřevin, škodách a obnově nebo o množství ležícího odumřelého dřeva a pařezů. Data *Národní inventarizace lesů* zpracovává *Ústav pro hospodářskou úpravu lesa* (ÚHÚL).
- Data pocházejí ze šetření, které probíhalo už v letech 2011–2015. K letošnímu roku se data o lesnatosti v Česku příliš nezměnila, protože i dočasně odlesněný pozemek (například kalamitní holina) je stále považován za les[^3]. Data za roky 2016-2020 zatím nebyly publikovány.

### V čem spočívají nesrovnalosti v datech o lesích?

V českém prostředí se často vyskytují mírně odlišné údaje o celkové ploše lesů. Například ve [zprávách o stavu lesa](http://eagri.cz/public/web/mze/lesy/lesnictvi/zprava-o-stavu-lesa-a-lesniho/) se jako celková plocha lesů uvádí 2,6 milionu hektarů, zatímco [Národní inventarizace lesů](http://www.uhul.cz/kdo-jsme/aktuality/938-publikace-narodni-inventarizace-lesu-v-ceske-republice-vysledky-druheho-cyklu-2011-2015) uvádí plochu o 300 000 hektarů vyšší, tedy 2,9 milionu. Co způsobuje tento rozdíl?
Data ve zprávách o stavu lesa nebo data Českého statistického úřadu evidují *pozemky určené k plnění funkce lesa* (tzv. *PUPFL*) v katastru nemovitostí – a data o objemu těžeb či druhovém zastoupení získávají od jednotlivých subjektů, které na pozemcích hospodaří. Národní inventarizace lesů naproti tomu vychází ze statisticky zpracovaných terénních průzkumů a jako les klasifikuje i porosty, které v katastru nemovitostí jako PUPFL zařazeny nejsou, splňují však definici lesa podle FAO[^2] (například náletové dřeviny na neobdělávaných pozemcích).

## Poznámky

- **CHKO Labské pískovce, CHKO Lužické hory a NP České Švýcarsko**, jejichž lesy jsou tvrdě postiženy kůrovcovou kalamitou, spadají do *PLO Lužická pískovcová vrchovina*. Přestože má tedy tato oblast jednu z nejvyšších lesnatostí v Česku, dnes tu na mnoha místech najdeme jen (převážně) jehličnaté souše. Zdejší lesy byly ponechány, aby si s kůrovcem poradily samy, některé části se již začínají pomalu přirozeně obnovovat.

[^2]: FAO (Food and Agriculture organization of the United Nations), používá následující definici: Les představují pozemky s plochou větší než 0,5 ha s celkovým zápojem stromů o výšce alespoň 5 m dosahujícím 10 %. Dále jako les označuje pozemky se stromy schopnými dosáhnout výšky 5 m a zápoje 10 % na daném stanovišti. Do kategorie les se neřadí porosty s šířkou menší než 20 m (liniové porosty) a pozemky s převážně zemědělským nebo městským využitím. Dále do kategorie les nepatří větší vodní plochy a větší zpevněné cesty. Do kategorie les se však řadí pozemky, které jsou dočasně odlesněné (holé seče, kalamitní holiny, požářiště apod.), tedy pozemky, u nichž existuje předpoklad budoucího dosažení požadovaných 10 % zápoje stromů s výškou alespoň 5 m.
[^3]: V rámci NIL je za les považován také dočasně odlesněný pozemek, tzn. holé seče nebo kalamitní holiny. Tato definice nezohledňuje, jak je pozemek veden v katastru nemovitostí (a vzniká tak nesrovnalost oproti datům z ČSÚ) ani jak pestrý je místní ekosystém (takže jako les označuje i hustě sázenou smrkovou monokulturu bez jakéhokoliv podrostu).
