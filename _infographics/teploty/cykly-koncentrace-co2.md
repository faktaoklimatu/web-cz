---
layout:     infographic
title:      "Cykly koncentrací CO₂ a O₂ v atmosféře"
slug:       "cykly-koncentrace-co2"
redirect_from: "/cykly-koncentrace-co2"
published:  2020-07-30
weight:     90
tags-scopes: [ svet ]
tags-topics: [ klima ]
caption:    "Graf ukazuje takzvanou Keelingovu křivku, tedy nejdelší souvislý záznam vývoje koncentrací CO<sub>2</sub> v atmosféře."
dataset:    "koncentrace-co2"
---

<p class="perex">
Dlouhodobý nárůst koncentrace oxidu uhličitého a pokles koncentrace kyslíku ukazují, že složení atmosféry se mění v důsledku lidské činnosti – především spalováním fosilních paliv.
</p>

## Co vidíme v grafu?

**Koncentrace CO<sub>2</sub>** se vlivem fotosyntézy a dýchání mění během roku, od května do října klesá a během zbytku roku zase roste. Dlouhodobě vlivem spalování fosilních paliv **roste tempem okolo 20 ppm za desetiletí**. V roce 1960 byly hodnoty okolo 315 ppm, v roce 2020 okolo 415 ppm – to je nárůst přibližně o 30 %.

{% include preview-box.html
    title="Delší řada koncentrace CO<sub>2</sub>"
    text="Rekonstrukce historických hodnot koncentrace CO<sub>2</sub> za posledních 800 tisíc let."
    slug="koncentrace-co2"
%}

Graf také ukazuje vývoj koncentrace kyslíku (O<sub>2</sub>), konkrétně o kolik se v daném roce změnila oproti referenčnímu roku 1991. Také **koncentrace O<sub>2</sub>** se vlivem fotosyntézy a dýchání mění během roku, dlouhodobě ale vlivem spalování fosilních paliv **klesá asi o 40 ppm za desetiletí**.

Koncentrace CO<sub>2</sub> a pokles koncentrací O<sub>2</sub> uvádíme v jednotkách <glossary id="ppm">ppm</glossary>. Jednotka *ppm* znamená *parts per million*, tedy označuje počet částic v jednom milionu, podobně jako procento \[%], tedy *per cent*, znamená počet ve stovce a promile \[‰] označuje počet v tisíci. Koncentrace 400 ppm znamená, že v jednom milionu molekul vzduchu je 400 molekul oxidu uhličitého, což odpovídá 0,4 ‰ nebo 0,04 %.

V absolutních číslech nemusí nárůst koncentrace CO<sub>2</sub> v řádu desítek molekul působit zásadně. I takto malá změna však může mít velký vliv – připomeňme si, že dvojnásobné zvýšení koncentrace CO<sub>2</sub> vede k dlouhodobému zvýšení teploty na planetě o 3 °C (viz <glossary id="citlivost">citlivost klimatu</glossary>).

## Jak se měří koncentrace CO<sub>2</sub> a O<sub>2</sub>?

{% include preview-box.html
    class="highlight-text-box"
    text="Při **fotosyntéze** rostliny spotřebovávají oxid uhličitý z atmosféry a vydávají kyslík. Při **dýchání** naopak kyslík spotřebovávají a vydechují oxid uhličitý.

{:.equation}
CO<sub>2</sub> + H<sub>2</sub>O ⟷ O<sub>2</sub> + sacharidy.
"
%}

Přesnou metodu měření koncentrace CO<sub>2</sub> s přesností 0,1 ppm (tedy 0,00001 %) vyvinul teprve Charles Keeling v roce 1952. Nejprve byl výsledky svých měření překvapen, protože se koncentrace chaoticky měnila podle toho, odkud foukal vítr. Došlo mu, že jeho měření v San Franciscu ovlivňují okolní lesy (fotosyntéza) a továrny (spalování) a že potřebuje měřit na místě, které bude od takových vlivů hodně vzdálené. Přesunul se proto doprostřed Tichého oceánu na Mauna Loa na Havaji. Tam jeho měření začalo dávat smysl – koncentrace zůstávala stabilní. Po několika měsících viděl, že hodnoty kolísají během roku – od května do října klesají a po zbytek roku zase stoupají. Pochopil, že pozoruje dýchání celé planety.

Většina světových lesů se nachází na severní polokouli. V létě mají listnaté stromy listy a převažuje fotosyntéza – rostliny odčerpávají CO<sub>2</sub> z atmosféry a ukládají uhlík do svých kmenů a listů. Na podzim stromy shazují listy, které hnijí a uvolňují CO<sub>2</sub> zpátky.

Kromě tohoto kolísání mezi létem a zimou viděl Keeling také dlouhodobý nárůst koncentrace CO<sub>2</sub>, který přičítal spalování uhlí, ropy a zemního plynu.

{% include preview-box.html
    class="highlight-text-box"
    text="**Spalování** spotřebovává kyslík a uvolňuje oxid uhličitý. Při spalování uhlí je reakce jednoduchá:

{:.equation}
C + O<sub>2</sub> ⟶ CO<sub>2</sub>.

Spalování zemního plynu spotřebovává ještě více kyslíku, protože při něm vzniká vodní pára: 

{:.equation}
CH<sub>4</sub> + 2 O<sub>2</sub> ⟶ CO<sub>2</sub> + 2 H<sub>2</sub>O."
%}

Důkaz, že je nárůst koncentrace CO<sub>2</sub> v atmosféře skutečně způsobený spalováním, přinesl Keelingův syn Ralph. Ten v roce 1988 objevil způsob, jak velmi přesně měřit koncentraci kyslíku. Jeho měření ukazují na dlouhodobý nepřirozený pokles koncentrace kyslíku v atmosféře. Dnes existují i další vědecké práce, založené mimo jiné na zkoumání izotopových stop, které potvrzují, že oxid uhličitý, který v atmosféře přibývá, pochází ze spalování fosilních paliv. Je proto jisté, že nárůst koncentrace CO<sub>2</sub> je skutečně způsobený člověkem.

Keelingova metoda měření koncentrací CO<sub>2</sub> spočívá v extrémně přesném měření absorpce specifických vlnových délek infračerveného záření ve vzorku vzduchu. Podrobněji je popsána v článku [_The Story of Atmospheric CO<sub>2</sub> Measurements_](https://pubs.acs.org/doi/pdf/10.1021/ac1001492) (PDF). Další kontext, včetně vysvětlení měření izotopových stop, najdete v článku [_The Keeling Curve: Carbon Dioxide Measurements at Mauna Loa_](https://www.acs.org/content/acs/en/education/whatischemistry/landmarks/keeling-curve.html).

## Jak víme, že nárůst koncentrací CO<sub>2</sub> je důsledkem spalování fosilních paliv?

Důkazů, že nárůst koncentrací CO<sub>2</sub> je způsoben spalováním fosilních paliv je několik:

* Lidstvo ročně spálí přes 5 miliard tun uhlí, asi 4 miliardy tun ropy a asi 3 miliardy tun zemního plynu. Nárůst koncentrací CO<sub>2</sub> v atmosféře odpovídá těmto množstvím (po započtení pohlcení části CO<sub>2</sub> v oceánech). Kdyby chtěl někdo tvrdit, že koncentrace CO<sub>2</sub> rostou z jiného důvodu, musel by přesvědčivě vysvětlit, kam se "ztratí" emise ze spalování tak velkého množství fosilních paliv.
* Nárůst koncentrací CO<sub>2</sub> je doprovázen poklesem koncentrací O<sub>2</sub>, který přesně odpovídá směšovacím poměrům při spalování fosilních paliv (po započtení pohlcení části CO<sub>2</sub> v oceánech) – tedy jde o další důkaz, že za zvyšování koncentrací CO<sub>2</sub> může právě spalování.
* Různé zdroje oxidu uhličitého mají různé [isotopové složení](https://cs.wikipedia.org/wiki/Izotopy_uhl%C3%ADku). Uhlík obsažený v uhlí a ropě neobsahuje žádné isotopy <sup>14</sup>C a sníženou koncentraci <sup>13</sup>C. Oxid uhličitý vydechovaný rostlinami má nižší koncentraci <sup>13</sup>C než oxid uhličitý, který vychází z oceánu. Oxid uhličitý v atmosféře je smíchaný z těchto zdrojů a jeho podrobnou analýzou lze zjistit, že současné narůstající koncentrace CO<sub>2</sub> přesně odpovídají množství spalovaných fosilních paliv. Více o isotopech uhlíku v atmosféře najdete na webu [NOAA Earth System Research Laboratory](https://www.esrl.noaa.gov/gmd/outreach/isotopes/mixing.html).

## Další souvislosti a odkazy

* Metoda pro velmi přesné měření koncentrací O<sub>2</sub> je podrobně popsána v [disertační práci](http://bluemoon.ucsd.edu/publications/ralph/34_PhDthesis.pdf) Ralpha Keelinga (PDF). Tato metoda spočívá v interferometrickém měření indexu lomu vzduchu, který je závislý na poměru koncentrací kyslíku a dusíku. Podrobnější diskuse metodiky měření O<sub>2</sub> (včetně převodu jednotek *per meg* na *ppm*) je na stránkách [Scrippsova O<sub>2</sub> programu](https://scrippso2.ucsd.edu/faq.html).

* Koncentrace CO<sub>2</sub> jsou částečně ovlivněny pohlcováním části CO<sub>2</sub> v oceánu, což má za následek [zvyšování kyselosti](https://en.wikipedia.org/wiki/Ocean_acidification) mořské vody. Podrobnosti lze najít například v článku [Ocean-Atmosphere CO<sub>2</sub> exchange](https://sos.noaa.gov/datasets/ocean-atmosphere-co2-exchange/) od NOAA. 

* Velikost kolísání je v různých místech různá. Obecně na severní polokouli je větší a na jižní polokouli menší – záleží na vzdálenosti od velkých lesů, které svým dýcháním tyto koncentrace ovlivňují. Závislost amplitudy kolísání koncentrací CO<sub>2</sub> zobrazuje [animovaná vizualizace](https://www.esrl.noaa.gov/gmd/ccgg/trends/history.html) NOAA.